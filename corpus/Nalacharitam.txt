

  
प्रथमं दृश्यम्
(प्रवहन्त्याः नद्याः शब्दः,अटवीपक्षिणां किलकिलारावः, बृहदश्वः सन्ध्यावन्दनं आचरन् प्रविशति।)
बृहदश्वः - स्तुतो मया वरदा वेदमाता
                 प्रचोदयन्ती पवने द्विजाता,
          आयुः पृथिव्यां द्रविणं ब्रह्मवर्चसं 
               मह्यं दत्वा प्रयातु ब्रह्मलोकम्॥
बृहदश्वोऽहं अभिवादये। अहो! किमेतत्। प्रत्यग्रा इमे प्रत्यूषपवना वान्ति। ललितविद्युल्लता इव स्पृष्टाः शरीरं पुलकाङ्कितं कुर्वन्ति। त इमे नद्या मध्ये दिव्याः तेजः पूराः। अहो हंसमिथनमिव दृश्यते। (हंसानां किलकिलारावः) एतद्धि परस्परं कण्ठयोः समासज्य स्वकलकूजितैः पवनाङ्कुरेषु शोभामुद्भावयति।
हंसी - प्रिय! उदयसन्ध्यारागे किमेतानि आलिङ्गितानि। का वा एताः शृङ्गारचेष्टाः। नैतत्समयोचितम्।
हंसः - प्रेयसि! तिर्यञ्चो वयम्! नास्माकं समयाऽसमयपरिज्ञानम् । न वा तत्सम्भावनावसरश्च । गण्डूषेण त्वां सिञ्चेयमिति कौतूहलम्।
बृहदश्वः - कथम्! हंसा मनुष्या इव भाषन्ते। तेषां कथमेतादृशी शक्तिः। आम्। ज्ञातम्। त एते हंसाः देवजातिविशेषाः। इदानीमेव ब्रह्मलोकाद् भुवमवतीर्णाः। एतेषामागमनं लोककल्याणार्थं भविष्यति। योगदृष्ट्या जानामि।
हंसी - प्रिय! यौवनोन्मेषशालिनः निषधराजकुमारस्य उद्वाहार्थं सूत्रधारिणी भवेति अस्मत्स्वामिनो ब्रह्मण आज्ञा। अत एव भूमिमवतीर्णौ स्वः। अतः अधुना तव विलासचेष्टाभिरलम् । तेन कार्यविलम्बो माऽभूत्।
हंसः - निषधराजकुमारो नाम वीरसेनपुत्र एव खलु। तस्य विवाहार्थं कुतस्तव साहाय्यम्। मन्मथ एव स साक्षात्। मन्मथमपहाय रतिः कमन्यं वृणोति?
हंसी - प्रिय! रतिः न दमयन्त्या उपमानं भवितुमर्हति। यतः तस्याः सौन्दर्यं देवराजमिन्द्रमपि समुत्कण्ठितं विदधाति। इन्द्रसमादेशात् विश्वकर्मा दमयन्तीं चित्रे लिखितुं समुद्युक्तोऽपि तत्सौन्दर्यं रेखासु बद्धुं नाशकत्। सा खलु दमयन्ती नलेनैव वोढुं योग्या।
हंसः - अहो! तादृशलावण्यराशिः किं सा दमयन्ती?
हंसी - आम्! किन्तु त्वं तावत् तां द्रष्टुं नार्हसि। पुरुषाः चलचित्ताः।
हंसः - अस्तु। कार्यमेतत् कथं वा संपत्स्यते? क उपायः?
हंसी - अस्त्युपायः। कार्यमिदं सुसाध्यमेव। यद्यपि तयोः प्रेयसीप्रिययोः परस्परं सन्दर्शनं समागमो वा नैवाभवत् तथापि जनश्रुत्या परस्परयोः गुणाकर्णनद्वारा अन्योन्यरतिः बीजरूपतया उद्भिन्न इति अस्मत्कार्यं सुगमम्। स शीघ्रं महावृक्षो यथा भवति तथा केवलमधुना विधेयम्।
बृहदश्वः - अहो! नलः दमयन्ती चेति। एतौ अनुरूपौ दम्पती।
हंसी - हन्त। केऽपि अस्मत्सम्भाषणं श्रुतवन्त इव...... अयमहो महर्षिः बृहदश्वः। सन्ध्यामुपासित्वा नदीतीरे योगध्याने तिष्ठति। तमुपसृत्य अभिवाद्य शुभकार्यमेतदुपक्रमावहे।
हंसः - तथा भवतु।
उभावपि - ( महर्षिमुपसृत्य) अभिवादयावः। (इति नमस्कुरुतः)
बृहदश्वः - विजयोऽस्तु।
हंसी - महर्षे! यदि देवरहस्योद्भेदः क्रियते, तेन चतुर्मुखस्य क्रोधो भवति। तर्हि का वा गतिः।
बृहदश्वः - हे हंसि! महर्षिं मामवगच्छन्त्यपि मत्तः रहस्योद्भेदं शङ्कसे?
हंसी - महर्षे! क्षमस्व। देवजातिप्रसूतावपि तिर्यक्त्वमस्मदज्ञानहेतुः। अभ्यर्थ्ते भवान् यत् अस्मिन् जगद्धिते कार्ये सर्वदा भवतः शुभाशिषो भवन्त्विति।
बृहदश्वः - सर्वत्र विजयोऽस्तु। निषधराजवीरसेनसमारब्धस्य महायज्ञस्य परिसमापनोत्सवमद्य अक्षिसात् कर्तुमिच्छामि। तत्र यवराजो नलोऽपि पित्राज्ञया विविधदानादिकार्याणि आचरति। तत्र नलं शुभाशिषा संयोज्य कार्यं सुगमं करोमि।
हंसी - महर्षे! भवतो दर्शनं युवराजस्य नलस्य शभप्रदं भवतु। अनुजानातु। गच्छावः पुनर्दर्शनाय। अस्माकमपि सायं उद्याने  नलदर्शनं भविष्यति।
बृहदश्वः - बाढम्। विजयोऽस्तु।
                                 इति प्रथमं दृश्यम्।
----------------------------------------------------------------------------------------------------------------

 

  
द्वितीयं दृश्यम्
(मन्त्री नलश्च प्रविशतः)
मन्त्री - निषधदेशप्रजाभ्यः शुभाभिनन्दनानि। वीरसेनमहाराजस्य महायज्ञः खलु समाप्तः। पित्राज्ञया युवराजो नलः तत्तद्दानानि वितरति। सर्वेऽपि याचकाः दानप्रतिग्रहेण अस्माननुगृह्णन्तु। न कोऽपि रिक्तहस्तो गच्छेत्। (निश्शब्दं) युवराज! अभ्यागतास्सर्वेऽपि सफलीकृतमनोरथा जाताः। भवन्तोऽधुना विश्रामसुखं अनुभवन्तु।
नलः - महामन्त्रिन्! दातव्य धनादिकं राशीभूय तथैवावतिष्ठते। न कोऽपि प्रतिग्रहेण अनुग्रहीतुमभ्यायाति इति खिद्यते मे स्वान्तम्। 
मन्त्री - युवराज! अस्मद्राज्यप्रजाः सुसम्पन्नाः नित्यतृप्ता एव। अयमेव दानोत्साहविघातः।
नलः - किं राष्टान्तरेभ्योऽपि नायाताः केचित्? (सस्मितम्) किमाश्चर्यम्! याचकाभावात् याचकान्वेष्टारो वयमेवाद्य याचकाः संवृत्ताः।
मन्त्री - युवराज! केवलं विदर्भदेशादेव न कोऽप्यभ्यागतः समायातः। 
नलः - किमिति?
मन्त्री - युवराज! विदर्भदेशमहाराजो भीमः अत्रभवतः पितेव महाधार्मिकः किन्तु तद्देशप्रजा नितान्तं गर्विष्ठाः।
नलः - कुतः?
मन्त्री - विदर्भराजपुत्री दमयन्ती लोकोत्तरसौन्दर्यराशिः। देशश्च सौन्दर्यसम्पदादिनिखिलगुणखनिः। अत एव, न कोऽपि याचकः तद्देशे अस्ति।
नलः - श्रुतपूर्वं मयापि तस्याः लोकोत्तरं सौन्दर्यम्। मन्ये दमयन्तीस्वयंवरसन्दर्भं विना नास्त्यन्यः तस्याः दर्शनोपायः।
मन्त्री - युवराज! दमयन्तीसौन्दर्यमोहिताः राजानः युद्धप्रिया अपि परस्परवैरं विस्मृत्य विदर्भराजेन सह मैत्रीं कुर्वन्ति। तदेतत्सर्वं दमयन्त्याः सौन्दर्यविलसितमेव।
नलः - बाढम्। अस्तु। अध्वर्युं स्वस्तिवाचनार्थं किमाह्वयामः?
मन्त्री - युवराज! किञ्चित् प्रतीक्ष्यताम्। कोऽपि महर्षिः प्रतीहारनमस्कृतिं स्वीकृत्य, तेन अनुगम्यमानः इत एव आगच्छति।
                                    (बृहदश्वः प्रविशति)
नलः - नमस्ते महर्षितल्लजाय। स्वागतम्।
बृहदश्वः - शुभमस्तु।
नलः - महर्षे। भवदागमनेन यज्ञोऽयमस्माकं सफलो जातः। अवशिष्टं तु दानव्रतं सफलयितुमिच्छामि।
बृहदश्वः - युवराज। तव मर्तिसौन्दर्यसन्दर्शनभाग्येनैव सर्वं सम्पन्नम्। न किमप्यन्यत् अपेक्ष्यते।
नलः - महर्षे! सर्वस्वमर्पयितुमिच्छामि। अत एव भवत्पादयोः किरीटं सकलराज्याधिकारचिह्नं समर्पयामि। मामनुगृह्णातु।
बृहदश्वः - (सस्मितम्) युवराज! चित्रं तव दानशौण्डीर्यम्। तथाऽपि किमेतेन राज्येन मे। तुभ्यमेव प्रत्यर्पयामि। यथावत्परिपाल्य जगत् चरितार्थं कुरु।
मन्त्री - युवराज! महर्ष्यनुग्रहेण तत्र भवान् पुनरभिषेकेण सभाजितो जातः तदिदं राज्यं भवतः श्रेयस्साधनम्।
नलः - महर्षे! राज्यं तावत्प्रत्यर्पितम्। समादिशतु भवान् किं ते प्रियं करोति?
बृहदश्वः - युवराज! समादिश्यते। सद्वितीयो भवान् दानेन मां सम्भावयतु। एष मे मनोरथः।
मन्त्री - महर्षीणां आशिषो न वितथा भवेयु। महाराजस्यापि मनोरथः अयमेव यत् युवराजं सद्वितीयं कदा पश्यामीति।
बृहदश्वः - महामन्त्रिन्! युवराजस्य चित्तापहारिणी काऽपि कन्या किं विलसति? यदि तथा, तयैव कन्यया युवराजः सद्वितीयो भवतु। कुमार! सन्ध्योपासनसमयोऽयमासन्नः। शभमस्तु।
नलः - अस्मान् अनुग्रहीतुमेव भवादृशानां दर्शनम्। अमोघवचनो हि भवान् अनुगृह्णातु। (इुति दण्डवत्प्रणमति)
बृहदश्वः - शभमस्तु। अभीष्टसिद्धिरस्तु। (बृहदश्वो निष्क्रामति)
मन्त्री - युवराज! अद्य वसन्तपूर्णिमा। विश्रान्तिसुखमनुभवितुम् उद्यानवनपद्मसरस्तीरगमनं समुचितम्।
नलः - बाढम्। (इति निष्क्रान्तास्सर्वे)
                  इति द्वितीयं दृश्यम् 
----------------------------------------------------------------------------------------------------------------

  

  
तृतीयं दृश्यम्
(उद्याने पक्षिणां कलकलः। ततः प्रतिशति नलः)
नलः - अहो। सन्ध्याकालोऽयमस्मिन् दिवसे नितरां मनोहरो दृश्यते। मम मनसि च कामपि उत्कण्ठां जनयति। अहैतुकोऽयं आनन्दः, कथमिति न जाने। तदिदं यौवनविलसितं नाम। एता लता अपि इमान् वृक्षान् समाश्लिष्यन्ति इति। (कतिचित् पदानि गत्वा) अहो। सृष्टौ स्नेहमाधुर्यम्। श्रूयते- दमयन्ती खलु लोकोत्तरसौन्दर्यराशिः, गुणवती च। किं तया सह  .....(इत्यर्थोक्ते) सा खलु दमयन्ती मम नामापि न जानाति। कथं तया सह समागमः। सा तु अनुक्षणं मम मानसपथम् अवतरति। अत एव ते तस्यां समुत्कण्ठा। मामजानन्ती सा कथं वा मयि स्निह्येदिति निराशोपहतं च मे मनः। किमद्य करणीयम्। (पुरतो दृष्ट्वा) अहो! तदिदं हंसमिथुनं पद्मसरस्तीरं प्रत्यागच्छति। मदनाविष्टो हंसः हंसीम् अनुगच्छति। हंसीयं मनो मे हरति। ग्रहीतुमिच्छामि। (गृह्णाति) हंस्याः पक्षाघातध्वनिः। हंसीयं उपलब्धा। अस्याश्शरीरम् अतीव मृदुलं भाति।
हंसी - (मनुष्यवाण्या) राजन्! मत्प्रियग्रहणभिया धावन्ती त्वया उपलब्धा। क्षत्रियस्य मृगया नाम विहितैव, नैष दोषः, तथापि, यदि मां संरक्षेः, तव महोपकारं करिष्ये।
नलः - हे हंसि! त्वं खलु मानववाण्या सम्भाषमाणा सती मम चेतसि महाश्चर्यं जनयसि। लोके नितान्तं भाग्यवान् अहं एक एव यद् एतादृशपक्षिविशेषमुपलब्धवान्। त्वां काञ्चन भूमाववतीर्णां देवतां मन्ये। अथवा राजधर्मानुपदिशन् कोऽपि गृढरूपचारी ऋषिर्वा भवानिति ज्ञातुमिच्छामि। पक्षिमात्रस्य कथं एतादृशधर्मसूक्ष्मसंकथनम्?
हंसी - यदि मे अभयप्रदानं करोषि, मया करिष्यमाणमुपकारं वदामि। प्रथमं त्यज माम्।
नलः - (साकूतम्) प्रथमम् उपकरु। ततः स्वातन्त्र्यं प्राप्स्यसे। ते स्पर्शसुखेन मोमुदीमि तावत्। 
हंसी - बन्धविमुक्तेरनुपदमेव अहं विदर्भराजकुमारीं दमयन्तीं उपसृत्य भवतः गुणगणान् कीर्तयिष्यामि। सा हि लोकोत्तरसौन्दर्यराशिः। तां नैके राजानः कामयन्ते। तान् सर्वान् अपहाय सा यथा त्वामेव कामयेत, तथा करिष्ये।
नलः- किम्?  सत्यं वदसि। प्रथमं त्वं तस्यां मदनुरागबीजमुद्भाव्य, तदनु तद्वृत्तं मयि निवेदय। अनन्तरकरणीयभारं त्वय्येव  निक्षिपामि। 
हंसी - (सहासं) त्वं मामेव दमयन्तीं भावयसीव हस्ताभ्यां दृढं बध्नासि। यदि दमयन्त्यै स्पृहयसि त्यज मां शीघ्रम्। नो चेत् कथमहं तत्र गच्छेयम्?
नलः - (सस्मितम्) सत्यम्। दमयन्तीमनुध्यायता मयैवमाचरितम्। त्वं खलु देवजातिपक्षिविशेषः। अवश्यं मे कार्यं सफलं भविष्यतीति आशासे। मा विलम्बं कुरु। यावान् विलम्बः तावान् मे मनसि सन्तापातिशयो भवदिति मा विस्मर।
हंसी - (सहासं) वदन्नेव दृश्यसे न मां तावत् त्यजसि। यदि गमनमेव न स्यात् तर्हि प्रत्यागमनं कुतः? गत्वा तस्यै सर्वमपि निवेदयामि। तव लोकोत्तरं सौन्दर्यं अनितरनिष्ठं महैश्वर्यं, सम्भाषणाचातुर्यं, किं बहुना, सर्वमपि निवेदयामि। विशेषतश्च , मया अुनुभूयमानं, तव दमयन्तीमभिध्यायतः हस्तस्पर्शसौख्यम्।
नलः - तथा भवतु। मम जीवितं अधुना त्वदधीनं सञ्जातम्। सुपन्थानस्सन्तु। (इति मुञ्चति)
हंसी - (किलकिलारावं कुर्वन्ती) प्रतीक्षस्व। ( इत्युक्त्वा आकाशपथं प्रविष्टा)
----------------------------------------------------------------------------------------------------------------

   

  
चतुर्थं दृश्यम्
(विदर्भराजोद्यानम्। पूर्णिमासमयः। चेट्यौ प्रतिशतः)
सुमतिः - (उच्चैः स्वरेण) अनुमते। हे अनुमते। कुत्रासि? राजकुमारीं दमयन्तीं महाराज्ञी आह्वयते। शतं यावत् वयं चेट्यः, उद्यानवने, राजकुमारी क्वास्तीति न विद्मः। इष्टसखी अनुमतिरपि न दृश्यते। किं करोमि। अनुमते। हे अनुमते।
अनुमतिः - सुमते। तव उच्चैः स्वरध्वनिभिः अस्या वसन्तपूर्णिमायाः सौन्दर्यं किञ्चिल्लुप्यतीव। किं जातमधुना।
सुमतिः - अनुमते। राजकुमारीं महाराज्ञी समाह्वयते। 
अनुमतिः - अहमेव गत्वा ताम् आह्वयामि। त्वं अत्रैव तिष्ठ। राजकुमारी ध्याने मग्ना। मा भूत्तस्या ध्यानभङ्गः।
सुमतिः - ध्यानं वा। कथम्।
अनुमतिः - आम्। ज्योत्स्नाविताने राजकुमारी राजकुमारं नलं चित्रे विलिखति। अहमेव शनैर्गत्वा लब्ध्वाऽवकाशं ताम् आनयामि। त्वं गच्छ।
सुमतिः - तथा....... राजकुमारी तं युवराजं किं कदाचित् दृष्टवती। नाहं जाने सैषा दृष्टवतीति। कथं वा चित्रयतीत्यपि। 
अनुमतिः - सुमते! त्वं प्रमाद्यसि। राजकुमारी दमनमहर्षेः वरप्रभावसञ्जाता। अत एव महामहिमान्विता। किं च उक्तं च नारदमहर्षिणा। दमयन्त्याः भ्रूमध्ये ब्रह्मणा कापि पद्मरेखा लिखितेति। तस्मात्तस्याः दिव्यदृष्टिः सङ्कल्पशुद्धिश्च वर्तेते इति दृढं विश्वसिमि।
सुमतिः - भवतु। देवरहस्यानि नाम कदाचित् ज्ञातान्यपि नितरां सङ्गोप्यानि। किन्तु नाहमलं गोपितुम्। गच्छामि। इष्टसखी खलु, त्वं तावत् समर्था गोपितुम्।
अनुमतिः - (सस्मितम्) तथास्तु। (शनैर्गत्वा, राजकुमारीमुपसृत्य) राजकुमारी। हे राजकुमारी..... किमिति शिरो अवनमय्य उपविष्टासि।
दमयन्ती - चित्रे विलिखितम् एतं राजकुमारं दृष्ट्वा सलज्जेवास्मि।
अनुमतिः - (सस्मितम्) त्वयैव चित्रे विलिखितः खलु एष राजकुमारः। किमिति लज्जा।
दमयन्ती - हे सखि! मम हृदये तं प्रति यो भावबन्धः तस्यैव बाह्यरूपीकरणम् अस्मिन् चित्रे समुद्दिष्टम्। नामोच्चारणेऽपि यदि तस्य लज्जेयमहम् किं पुनः चित्रदर्शने। स राजकुमारः मां जानाति नवेति नाहं जाने। अहं तु तस्मिन् बद्धभावास्मि।
अनुमतिः - भवन्तौ न जानीतां नाम। परस्परानुरागं भवतोः लोकस्तु जानात्येव। तथा राजलोकोऽपि। विशेषतश्च  निषधदेशवासिनः विदर्भवासिनश्च जनाः कदा वा युवयोर्विवाहमहोत्सवं पश्याम इति समुत्कण्ठन्ते।
दमयन्ती - यावत्तस्य हृदयं न जानामि तावदहं तदर्हेति न विभावयामि।
(हंसपक्षध्वनिः, हंसमिथुनमाकाशादवतरति) अनुमते। पश्य पश्य तद्धंसमिथुनम्। राजकुमारस्य नलस्य चित्रपटे हंसीमपि तद्गृहीतां यदि चित्रयामि तत्समीचीनमिति भावयामि। त्वं हंसं बधान। हंसीमहं बध्नामि। (इति हंसीं हस्ताभ्यां बध्नाति) (हंसीहंसयोः पक्षध्वनिः स्थगितः) इयं खलु हंसी अतीव मनोज्ञा। किमिदं पूर्वजन्मबन्धो वा यतो हंसीयं न मम बन्धादात्मानं विमोचयितुं यतते। अपि तु मम हृदये विलीना निश्चलं विश्वस्तेव तिष्ठति।
हंसी - हे दमयन्ति।
दमयन्ती - (एकपदे मुखं परावृत्य) अनुमते। किं त्वां मां दमयन्तीति आहूतवती? 
अनुमतिः - किमेवं पृच्छसि? किमहं कदापि त्वां दमयन्तीति नाम्ना सम्बोद्धुं साहसं करोमि वा? 
हंसी - दमयन्ति। अहमेव मनुष्यवाण्या सम्भाषे। मां प्रत्येतु। अनन्तरं मामधिकृत्य श्रोष्यसि। युवराजो नलः त्वत्सौन्दर्यं प्रति अशृणोत्। तव मनोभावमज्ञात्वा स भृशं सन्तापम् अनुभवति। अहं हि हंसीदेवजातिविशेषः। मह्यं तव मनोभावः कथनीयः। त्वं तस्मिन् बद्धभावा वा नवेति.....
दमयन्ती - (मौनेन तिष्ठति)
हंसी - दमयन्ति! त्वदुत्तरे यदि विलम्बः स नलस्य  नितरां सन्तापकरः। 
दमयन्ती - सर्वज्ञे। हे हंसि! तच्चित्रं पश्य। को वा तत्र।
हंसी - तत्र नल एव। नितरां तुष्यामि। एतादृशेषु विषयेषु कण्ठोक्तिरेव नितरां शोभते नान्यविधो व्यापारः। तव हृदयम् आविष्कुरु।
दमयन्ती - हे हंसि! निषधराजकुमारः यावन्मां परिणयति, तावदहं तमेतच्चित्रपटगतं राजकुमारमेव सेवमाना कालमतिवाहयामि।
हंसी - भवतु। मम दौत्यं सफलं जातम्। का नाम मम बहुमतिः प्रदीयते।
दमयन्ती - शृणु.... यन्नलः युवराजः त्वां यथा हस्ताभ्यां निबिडं गृहीतवान् तथा चित्रे विलिखामि। एवं त्वामप्यहं सेवमाना भवामि।
हंसी - किमहो। नलराजकुमारः यथा मां गाढं गृहीतवान् तत्त्वमपश्यः। भवतु। इतःपरं क्षणमपि विलम्बो न सोढव्यः। गच्छामि पुनर्दर्शनाय। (हंस्याः उड्डनध्वनिः) 
                 (इति हंसी आकाशपथमुड्डयते)

दमयन्ती - सेयं हंसी मम हृदयमपि गृहीत्वा गच्छतीव। अनुमते! गच्छ तावत्।
                            इति चतुर्थं दृश्यम्
----------------------------------------------------------------------------------------------------------------

 

  
पञ्चमं दृश्यम्
(नलस्योद्यानम्। हंस्याः आकाशादवतरणध्वनिः, ततः प्रविशतो हंसी नलश्च)
हंसी - (उपसृत्य) नलराजकुमार। हे नलराजकुमार।
नलः - हे हंसि। आगतासि। स्निग्धयोः परस्पराश्लेषात् नास्ति परमः हृदयाश्वासः। तथापि हे हंसि! त्वं मत्तो बिभेषि यद्यहं त्वां आश्लेष्टुं प्रयते। तथा चेत् वक्तव्ये विलम्बोऽपि भवति। अत एतत् परिहरामि।
हंसी - न न। त्वं मामाश्लिष्यसि चेदेव कथयामि। प्रथममाश्लिष्यतु।
नलः - आम्। यथा त्वमवोचः, तथा करोमि। (इति हंसीमाश्लिष्य) कथयेदानीम्।
हंसी - दमयन्त्यपि मां एवमेव समाश्लिष्यत्। किं त्वं जानासि..... तस्या हृदयस्पर्शो मम जातः। तमेव अहं तुभ्यम् अदाम्। मां त्यज।
नलः - अहो। त्वं नितरां भाग्यशालिनी खल्वसि। सा किमकथयत्?
हंसी - स्वविरचितं तव चित्रं मह्यमदर्शयत्। तव नामप्रसङ्गे सा खलु भृशं लज्जिता भवति।
नलः - कोऽपि सन्देशः प्रहितो वा? 
हंसी - हे युवराज! सा एवमगदत्। "निषधराजकुमारो यावन्मां परिणयति तावदहं तमेतच्चित्रपटस्थमेव सेवमाना कालमतिवाहयामि।" इति।
नलः - हे हंसि!  त्वदृणं कथमपाकुर्वे। भवतु। किमधुना कुर्यां? वद। 
हंसी - अन्यापि शुभवार्ता वक्तव्यास्ति। दमयन्तीजनको भीममहाराजः दमयन्त्याः स्वयंवरम् उदघोषयत्। आगमिन्यां दशम्यां स महोत्सवः। युवराज! (सस्मितं) दमयन्त्या विरहेण तप्तहृदयः विषयान्तरमिव त्वं स्वयंवरमपि मा विस्मर।
नलः - अहो! श्रेयः श्रेयस्समनुबध्नाति। हे हंसि! यावन्ममोद्वाहं त्वमत्रैव वस। त्वदर्थं पद्मसरोऽपि निर्मितं भवति।
हंसी - तव हृदयं जानामि। किन्तु नाहमत्र वस्तुं शक्नोमि। युवदम्पत्योः युवयोः प्ररूढो गाढानुरागः ब्रह्मणे निवेदनीयः। अधुना मद्भर्त्रा साकं सत्यलोकः गन्तव्योऽस्ति।
नलः - त्वदुपकृतेः का वा बहुमतिः प्रदेयेति न जाने। केवलं नमस्करोमि। 
हंसी - विवाहमुहूर्ते उपस्थिता भवामि। शुभमस्तु।
                                 इति पञ्चमं दृश्यम्
----------------------------------------------------------------------------------------------------------------

 

  
षष्ठं दृश्यम्
(ततः प्रविशति नलः दिक्पालकाः इन्द्रवरुणकुबेरधर्मराजाश्च)
नलः - स्वयंवरार्थमद्यैव प्रयाणम्। भो दिक्पालकाः! मम सङ्कल्पितकार्यमनुमोद्य आशिषा मामनुगृह्णन्तु। प्राचीदिशाधिपते! हे इन्द्र! प्रत्यक्षीभूय मामनुगृहाण। दक्षिणाधिपते हे धर्मराज! मम मानसं यथा सर्वदा धर्माधिष्ठितं भवेत्, तथा मामनुगृहाण। भो अग्निदेव! भो वरुणदेव ! गृहस्थाश्रमस्य अत्यावश्यके अनलोदके यथा सङ्कल्पमात्रेण उपस्थिते भवेताम्, तथा अनुग्रहं कुरुताम्। उत्तरदिशाधिपते हे कुबेर! यथा मम दानव्रतमविच्छिन्नं भवेत्, तथा धनेन मामनुगृहाण। हे परमेश्वर! अनुरूपां दमयन्तीं पत्नीत्वेन यथा लभेयं  तथा मामनुगृहाण।
अहो क एते देवतामूर्तयः पद्भ्यां भूतलस्पर्शं परिहाय अमितकान्तिपुञ्जेन परीता आकाश एव स्थिता दृश्यन्ते।
इन्द्रः - सत्यपरिपालक! हे नलकुमार! वयं तवाभिलषितं कर्तुमुपस्थिताः। त्वमपि अस्मदभिलषितं कुरु।
नलः - (साश्चर्यं) कथम्। दिक्पालकाः याचका भूत्वा माम् उपस्थिताः। अनिदंपूर्वमेतत्। यथाशक्ति भवदभिमतं पूरयामि।
इन्द्रः - त्वमस्माकं दूतो भूत्वा, दमयन्त्यै सन्देशं हर यथा सा स्वयंवरे अस्मदन्यतमं पतित्वेन वृणुयात्।
नलः - (निश्चेष्टीभूय) कथं! दमयन्ती युष्मदन्यतमं यथा पतित्वेन वुणृयात् तथा मया कर्तव्यमिति। अहमपि तावत् दमयन्तीस्वयंवरार्थमेव गच्छामि खलु। भो देवाः! एकार्थसमवेतं यां स्वार्थविधातुके कर्मणि प्रेरयितुं साम्प्रतं भवताम्।
इन्द्रः - (सोत्कण्ठं) अस्मदभ्यर्थनाम् अविदित्वा कथं प्रतिज्ञातवानसि ? सत्यव्रतस्य किमिदमुचितम् ? 
नलः - (आत्मगतं) दैवविलसितमेतत् । देवता अपि मम दानपात्रीभूता इति किं तुष्येयम् अथवा मम प्राणानेव अपहर्तुमुद्यता इति किं शोचेयम्। सृष्टिक्रमे एतावत्पर्यन्तं न कोऽपि प्रेमिकः एतादृशो न भूत इति भावयामि।
(प्रकाशम्) अस्तु! युवराज्ञ्या दमयन्त्या अन्तःपुरं खलु सेनापरिरक्षितम्। कथं मया प्रवेष्टुं शक्यम्। सखीपरिवृतया तया सह एकान्तसम्भाषणमपि मम कथं सुशकम्? 
इन्द्रः - (स्मितं कृत्वा) तिरस्करिणीविद्यां प्रयच्छामः। त्वं निश्चन्तो भव।
नलः - साधयामि तावत्। भगवदिच्छा यथा तथा भवतु। भो! कुण्डिननगराधिदेवते! दिक्पालकदूतो भूत्वाऽहं दमयन्त्या अन्तःपुरं प्रवेष्टुमुद्यतः, अनुमन्यस्व।
                (सर्वे निष्क्रान्ताः)
                 इति षष्ठं दृश्यम्।
----------------------------------------------------------------------------------------------------------------

  

  
सप्तमं दृश्यम्
(दमयन्त्याः अन्तःपुरोद्यानम् सखीनां परस्परसम्भाषणैस्सकलकलम्। ततः प्रविशति नलः)
नलः - (आत्मगतम्) एतदन्तःपुरोद्यानम् सखीनां सरससम्भाषणैः कोकिलालापसुन्दरमिव भाति। यद्यपि तिरस्करणीविद्यया नाहं एतासां दृग्गोचरो भवामि तथापि निश्वासवायुः स्पर्शज्ञानं कथं एतासां न दुर्विभाव्यं भवति। अये! तत्र काचित् सुदती कञ्चुकेन स्तनावावृणोति। हे श्रीहरे! (इति वदनमन्यतः परिवृत्य) एतेन अनिच्छाकृतपापेन मम राजमकुटं कलाविहीनं जातमिति मन्ये। (पुरतः चन्द्रकान्तवेदिकां दृष्ट्वा) अत्र चन्द्रकान्तवेदिकायां उपविशामि।
सुमतिः - हे अनुमते! अहमत्र परिभ्रमणेन परिश्रान्तास्मि। अत्र वेदिकायाम् उपविशामि। वरमालासङ्ग्रथनानन्तरं मामाह्वय। पूजार्थं पुरोहितसमीपं सा वरमाला नेतव्या।
नलः - अहो! सैषा सुमतिः मम ऊर्वोः उपविशति। परस्त्रीस्पर्शो मां दहति। हे भगवन्! त्वमेव शरणं मम।
अनुमतिः - (उच्चैर्हसित्वा) हे सुमते! कथं प्रियोत्सङ्गे उपविष्टेन आकाशे स्थितासि। दीर्घकालं तथा उपवेष्टुं न शक्यम्।
सुमतिः - पारवश्येन न किमप्यहं पश्यामि। नाऽपि शृणोमि। सेयं वेदिका किञ्चिन्मृदु किञ्चित्कठिना च वर्तते। मालासङ्ग्रथनं समाप्तं चेत् वद। तावत्पर्यन्तं अहमत्रैव एवमेव उपविशामि। मम एतदुपवेशनं सुखं जनयति।
अनुमतिः - एषा माला सङ्गथिता। अहमेव गत्वा परोहिताय अर्पयामि।
सुमतिः - तिष्ठ। तव ललाटे स्वेदेन तिलकं परिमार्जितम्। पुनर्ललाटं तिलकालङ्तं करोमि। अन्यथा तिलकविहीनं तव वदनं दृष्ट्वा पुरोहितमहोदयाः कृध्दा भवेयुः। 
नलः - हन्त! समश्विसितो भवामि! सैषा कन्या मामुज्झित्वा गता। पुनरहं नोपविशामि। गच्छाम्येव। अहो! किमेतत्। न पुरो नापि पश्चात् गन्तुं शक्नोमि। यतश्च पुरोभागे अनुमत्या उरसा पश्चाद्भागे च सुमत्या उरसा च सम्पीडितो भवामि। हे भगवन् मां रक्ष!
अनुमतिः- हे सुमते! अद्य तव निश्वासो दीर्घीभूय पुरुषनिश्वासं स्फोरयति। प्रकोष्ठमात्रदूरे एव स्थित्वा, तिलकेन वदनम् अलङ्कुरुषे। त्वमतीव निपुणा। मम पुरोगमनं किमिति निरुणत्सि?
सुमतिः - अये! किमित्यहं न जानामि। आवयोर्मध्ये तु शून्यमेवास्ति। तथापि मम हृदयभागे किमपि संश्लिष्टमिव भाति। एतत्सर्वं किमिदम्! 
नलः - हे भगवन्! का वा गतिः?
सुमतिः - हे अनुमते! तिलकालङ्करणमवसितम्।
अनुमतिः - अथ गच्छावः। पुरोहिताय मालां समर्पयावः।
नलः - हन्त! समाश्वसितोऽस्मि। इदानीं स्वेच्छा लब्धा। अथ अविलम्बेन राजकुमारीसमीपं गच्छामि। (परितो दृष्ट्वा) राजकुमारी कुत्र वा तिष्ठति? सैषा मण्डपे चित्रपटस्य पुरतः तिष्ठन्ती दृश्यते। (पुरतो गत्वा) अहो एतन्मम चित्रमेव। राजकुमारी मामेव पूजयति। (निश्वस्य) पराधीनं माम् एषा पूजयति। नाहं पूजार्हः। हे राजकुमारि! (इति राजकुमारीम् आह्वयति)
दमयन्ती - को मामाह्वयति? (नलः आत्मानं दर्शयति) (तं दृष्ट्वा सम्भ्रमाश्चर्याभ्यां) को भवान्? (किञ्चिदिव स्मृतिमभिनीय) अहो!......निषधराजकुमारः! (नलमुद्दिश्य) भवते इदं रत्नसिंहासनम्..........(इत्यर्थोक्ते)
नलः - आम्! हे दमयन्ति! त्वं यं पूजयसि, स नलः अहमेव। अहमद्य इन्द्रादिभिः प्रेषितः दूतत्वेन आगतः। तिरस्करणीविद्याप्रभावेण न मां कोऽपि द्रष्टुं समर्थः।
दमयन्ती - स्वामिन्। आवयोः प्रथमोऽयं समागमः। तथापि, तव वदने नाऽहं सन्तोषमुपलक्षये। किमिति।
नलः - (दीर्घं निश्वस्य) इन्द्रादयो दिक्पालकाः तव स्वयंवरार्थमागच्छन्तं ज्ञात्वापि मां तवान्तिकं तदीयदूतत्वेन प्रहितवन्तः।
दमयन्ती - कस्तेषां सन्देशः? 
नलः - स्वयंवरे तेषामन्यतमः त्वया वरणीय इति।
दमयन्ती - आश्चर्यम्! अहो! लोकपालकाः भूत्वाऽपि मर्त्यकन्यामिच्छन्ति! कथमपि तेषामिदं नोचितमेव। हे युवराज! यदि भवान् न मामात्मसात् करोषि, तदा मम रज्जुजलाग्निविषादिभिः प्राणपरित्याग एव शरणम्।
नलः - हे दमयन्ति! देवतादौत्यमङ्गीकरोमीति वाचं दत्वा, आगतोऽहं, निस्सहायः। प्राणपरित्यागशब्देन मम हृदयमतीव भयकम्पितं मा कुरु। कोऽपि उपायः अन्वेषणीयः। यदि देवता आग्रहं प्रदर्शयेयुः अस्माकं जीवितं नरकप्रायं भविष्यति।
दमयन्ती - (अञ्जलिं बद्ध्वा) हे मातः! सरस्वतीदेवि! मामनुगृहाण। स्वामिन्!  दिक्पालकसमक्षमेव त्वां वृणोमि। यथा दैवेच्छा तथा भवतु।
नलः - अहं तावत् वचनबद्धः। प्रतिज्ञाभङ्गभयेन न किमपि वक्तुं मम स्वातन्त्र्यम्। स्वयंवरसभायामेव पुनर्दर्शनम्।
दमयन्ती - स्वमिन्! अहमधुनैव त्वां दिक्पालकसाक्षित्वेन परिणयामि इति मम अभिलाषः। तथापि किं करोमि। ते दिक्पालका एव मामर्थयन्ते इति महान् खेदः। हन्त! आत्मसाक्षिप्रमाणेन...... भवन्तं मम प्राणनाथत्वेन अधुनैव वृणोमि।
                          (निष्क्रान्ताः सर्वे)
                          इति सप्तमं दृश्यम्
----------------------------------------------------------------------------------------------------------------

  

  
अष्टमं दृश्यम्
( मङ्गलवाद्यध्वनिः। राजसभायां कोलाहलश्च )
भीममहाराजः - मम आह्वानं पुरस्कृत्य, अस्मत्पुत्र्याः राजकुमार्याः दमयन्त्याः स्वयंवरार्थमागतस्य निखिलदेशराजलोकस्य भीमराजोऽयम् अभिनन्दनपूर्वकं स्वागतं व्याहरति। अस्मत्तपः फलत्वेनोदिता शुभचरितेयं राजकुमारी, स्वमनोऽभीप्सितं राजकुमारं कण्ठसीमनि पद्ममालया अलङ्कृत्य वृणोति। सत्सम्प्रदायप्रवर्तका यूयं सर्वे... राजकुमारा एतत्कल्याणोत्सवं सफलं विधाय मां सन्तोषयन्त्विति प्रार्थये। अनुमते! राजकुमार्यै त्वं राजवंशपरिचयं कुरु।
अनुमतिः - (जनान्तिकं) सखि राजकुमारि! इतरान् राजकुमारान् प्रशंसामीति मां क्षमस्व। निषधराजकुमारः यत्रोपविष्टः, तं प्रदेशं यावत्, एतदन्यराजकुमारपरिचयवाक्यानि शृणोतु। श्रवणानन्तरं यदि भवती मौनेन पुरो गच्छति, तदाहं त्वदनङ्गीकारं भावयामि।
(प्रकाशम्) हे राजकुमारि! अयं मगधराजकुमारः परन्तप इति लोके प्रसिध्दः, लोकशरण्यश्च । नक्षत्रलोके चन्द्र इव राजलोकेऽयं चन्द्रः। निरन्तरयज्ञदीक्षया, इन्द्रेण सह मैत्रीं सम्पादितवान्। (अग्रे कतिचित्पदानि राजकुमारीम् अनुसृत्य, अपरं राजकुमारं वीक्ष्य) हे राजकुमारि! अयं हि अङ्गराजकुमारः भूम्यामपर इन्द्रः। लक्ष्मीसरस्वत्योर्यदि त्वं, सपत्नी भवितुमिच्छसि, तदा एनं परिणयतु। (पुनरग्रे गत्वा)
राजकुमारि! अयम् अवन्तीनृपस्य तनयः सूर्य इव प्रकाशते। अस्य जैत्रयात्रायाम्, आगगनमुत्थितं भूरजः मकुटकान्तिमरिभूपतीनां तिरस्करोति। उज्जयनीमहाकालस्य कृपया, अमावास्यायामपि, उज्जयिनी राजधानी पूर्णिमायामिव ज्योत्स्नया विभाति। (पुनरग्रे गत्वा)
हे सौभाग्यवति! सोऽयं निषधराजकुमारो नलः। अतिपवित्रमस्ति चरितमस्य। सुगुणखनिमेतं वीक्ष्य इन्द्रादयोऽपि, समत्सराः जाताः इति श्रूयते। भवत्या समागमः रत्नकाञ्चनसंयोगसदृशः। एतं परिणीय उज्ज्वलकान्त्या शोभिता सती आनन्दमनुभवतु। (अग्रे वीक्ष्य) राजकुमारि! तिष्ठतु तावत्। किमेतदद्भुतम्! नलाकाराः पञ्चपुरुषाः क्रमेण आसनश्रेणीषु आसीनाः दृश्यन्ते। (सभायां कलकलः) सेयं ननु दैवमाया। एषु को वा नलराजकुमार इति नैव ज्ञायते। राजकुमारि! सर्वे एकाकारा एव। न विशेषं ज्ञातुं मे बुद्धिः प्रभवति। त्वमेव मनसा विभाव्य, निजं नलं परीक्षितुमर्हसि। नात्र त्वरा युक्ता। 
दमयन्ती - (आत्मगतम्) अहो! यथा नलमहाराजः प्रावोचत्, तथैव इन्द्रादयः स्वयंवरार्थमत्र आगताः सन्तः मां विभ्रान्तां कृत्वा परीक्षन्ते। हन्त! आकस्मिकी एषा सङ्घटना..... कथं पारयामि। (प्रकाशम्) हे दिक्पालकाः! विदित एव युष्माकं ममान्तरङ्गः सेयं निरन्तरं नलमेव अनुध्यायतीति। मानवेष्वस्मासु समुचितो वा भवतां अयम् अभिनिवेशः? भवन्तः खलु देवस्वरूपाः करूणान्तरङ्गाः अस्माकं पितृवत्पूजनीयाः। अहं तावन्मर्त्यकन्या। भवादृशां मम वरणं सृष्टेरस्याः विपर्यासं जनयति। अहं तावत् भवत्सु त्रिलोकाधिपतिं देवताज्येष्ठम् इन्द्रं प्रार्थयामि। हे महेन्द्र! एतानि मम इन्द्रियाणि भवद्दत्तानि एव। अथापि त्वां प्रत्यभिज्ञातुं न शक्नुवन्ति। करुणां मयि कुरु। मम अतीव प्रियं नलकुमारं यथारूपं अहं यथा प्रत्यभिज्ञातुं शक्नुयां तथा देहि वरम्। हे शचीपते! अन्येषां दिक्पालकानामनुग्रहं यथा अहम् आप्नुयां तथा मामनुगृहाण।
इन्द्रः - (सस्मितं) हे दमयन्ति! नले तवानुरागः प्रगाढ एव। तथापि इन्द्रियाणि बद्धिमनुसृत्यैव प्रवर्तन्ते। अस्मान् यदि अभिजानासि तदा नलं यथारूपं जानास्येव।
दमयन्ती - कथं देवान् जानीयाम्। अहो! इन्द्रः प्रत्यभिज्ञानरहस्यं बोधितवान्। नलाकृतिषु एतेषु पञ्चषु चत्वार एव अनिमिषाः, अस्विन्नगात्राः, अस्पष्टभूतलपादाः सन्तः सिंहासनासीनाः दृश्यन्ते। ज्ञातम्। स एष नलराजकुमारः पवित्रितलोकः देवताविजयोत्थमन्दहासेन, अनुद्विग्नहृदयेन शान्तस्वभावः। हे मनोनाथ! भवन्तं प्रत्यभिज्ञातुं विलम्बो जातः। क्षमस्व। (इति पद्ममालां नलकण्ठे समर्पयति)
अनुमतिः - (उच्चैः स्वरेण) दमयन्ती राजकुमारी, निषधराजकुमारं वीरसेनमहाराजपुत्रं नलं अवृणोत्।
                  (सभायां करतालध्वनिः)
इन्द्रः - हे राजकुमार! तव दिव्यशक्तिः देवतास्वपि ईष्यां जनयति। तथापि यथा देवतानुग्रहपात्रतां सम्पादयसि, तादृशी मेधाशक्तिः तव स्वभावसिद्धा। त्वत्प्रयाणसमयेऽस्माभिः तुभ्यं ये वरा अनुगृहीताः ते वरा अग्रे ते अतीव उपयुक्ता भविष्यन्ति। सत्यवसरे वयं स्मर्तव्याः। शुभं भूयात्।
                   मङ्गलवाद्यानि(निष्कान्ताः सर्वे)
                            इत्यष्टमं दृश्यम्
----------------------------------------------------------------------------------------------------------------

  
नवमं दृश्यम्
(ततः प्रविशति कलिपुरुषः)
कलिपुरुषः - हे इन्द्र! रथाश्वान् नियमय। अमितोत्साहेन गच्छसि, किमेतत्?  किं स्वधाम प्रत्येव। अथवा कामपि मुनिकान्तां प्राप्तुं गच्छसि वा।
इन्द्रः - कोऽयम् (निपुणं निरूप्य) अहो! कलिपुरुषः! हे महानुभाव! तव युगाधिपत्युं नाधुना प्राप्तम्। कियान् कालः अपेक्ष्यते तत्प्राप्तुम्? अथाऽपि त्वं भूमण्डलं गच्छसि किमर्थम्?
कलिपुरुषः - हे इन्द्र! भूमण्डले अतिलोकसुन्दर्याः दमयन्त्याः स्वयंवरः प्रवर्तते किल। अहं तावत् तां वरयितुं गच्छामि।
इन्द्रः - (साट्टहासं) अहो! दमयन्ती खलु नितान्तभाग्यशालिनी। हे कलिपुरुष! कोऽयं तव पार्श्वे? वरसहचरो वा?
कलिपुरुषः - अयं द्वापरः मम साहाय्यमाचरितुं मामनुसरति।
इन्द्रः - बाढम्! एवं चेत् रहस्यगोपनेन किम्? वयमपि तत एव आगच्छामः। अलमलं तत्र जातेन अवमानेनास्माकम्। मा 
 भवतु तदवमानं भवतोरपि। दमयन्ती नलराजमेव अवृणोत्। अथ किमर्थं भवतोः तत्र गमनम्? 
कलिपुरुषः - अहो! किं दमयन्त्या देवतासु एतादृशोऽनादरः। हे इन्द्र! भवन्तस्तस्याः अनादरं मौनेन सोढवन्तः, नाहं तथा करोमि।
इन्द्रः - हे कलिपुरुष! मा तावत् प्रगल्भान् वद। तौ दम्पती अनन्यसामान्यौ। अत एव अहं सहे। दमयन्ती दमनमहर्षेर्वरात् जाता। अत एव सा तपोरूपा। अथ नलो दर्भ इव अतिपवित्रः, सत्यव्रतः, निरन्तरदानयज्ञतपोदीक्षामण्डितश्च । अतस्तव अप्रधृष्यः। तं धर्षितुं गत्वाप्यहं तस्मै वरान् दत्वा आगतोऽस्मि। यदि त्वं तौ दम्पती धर्षितुं प्रयतिष्यसे, तदा त्वमेव धर्षितो भविष्यसि। जागरूको भव।
कलिपुरुषः - किं तस्य न कोऽपि दोषः? सर्वे गुणा एव।
इन्द्रः - राज्ञां विलासार्थं धर्मद्यूतो विहितः। अत एव स कदाचित् धर्मद्यूतं क्रीडति।
कलिपुरुषः - आम्! एवम् अथ पश्य, नलो यथा राज्यभ्रष्टो भविष्यति, तथा तं विधाय तयोर्दम्पत्योः परस्परवियोगक्लेशं जनयिष्यामि। देवतावमानफलम् अनुभावयिष्यामि। 
इन्द्रः - कथम्! 
कलिपुरुषः - शृणु! अयं द्वापरः। तद्द्यूतक्रीडासमये अक्षेषु प्रविश्य यथा ममादेशः तथा अक्षान् प्रवर्तयिष्यति। किञ्च वैदिकक्रियासु यदा अशुचिभूतो भवति तादृशं रन्ध्रं निरीक्ष्य तमहमाविशामि। तेन स द्यूतक्रीडायां विजितो भवति । 
इन्द्रः - हे कले! तव वचनमतीव कठिनं घोरं च। किमन्यदपि वक्तव्यम्?  
कलिपुरुषः - नलस्य पुष्करो नाम राजबन्धुः स खलु सामन्तराजश्च। ब्राह्मणरूपेण तं पुष्करं गत्वा, नलेन सह द्यूतं कर्तुं प्रेरयामि। राजधर्म इति कृत्वा, नलोऽपि पुष्कराभ्यर्थितः तेन सह द्यूतक्रीडां कर्तुमङ्गीकरिष्यति। द्वापरः अक्षेषु निलीनः स्थास्यति। अथ अहं नलस्य धर्मलोपच्छिद्रान्वेषणं कर्तुं जागरूकः भविष्यामि। धर्मलोपेन अशुचिं तं आवहिष्यामि। तदनु अरण्येषु दुःखभाजं करिष्यामि।
इन्द्रः - कलिपुरुष! किं एतावत् साहसं करिष्यसि? 
कलिपुरुषः - नाहं स्वतन्त्रः। दैवेन प्रेरितोऽस्मि। अवश्यं भाव्येव। 
इन्द्रः - तर्हि जागरूको भव। नलः खलु शापानुग्रहसमर्थः। 
कलिपुरुषः - अहो! कथम्! शापानुग्रहसमर्थ इति ( उच्चैर्हसति )
                          (सर्वे निष्कान्ताः)    
                           इति नवमं दृश्यम्
----------------------------------------------------------------------------------------------------------------

  
दशमं दृश्यम्
पुष्करः - (आत्मगतम्) सोदरो नलः विदर्भराजस्य जामाता सन् किमप्यधिकबलं सम्पादितवान्। तस्यैश्वर्यं परां कोटिमाटीकते......... किञ्च प्रजावत्यपि गृहे महालक्ष्मीसदृशी। अपत्ये मुक्ताफले इव। तदेतत्सर्वं भाग्यायत्तं न मादृशैः लभ्यम्।
(ततः कलेः ब्राह्मणरूपेण आविर्भावः। तं दृष्ट्वा)
अये कोऽयम्! हे विप्रश्रेष्ठ! हठात् भवतो दर्शनं जातम्। कथम्?  न हि विप्राः ऐन्द्रजालिकीमनुमन्यन्ते। को वा भवान्?
कलिपुरुषः - हे पुष्कर! कलिपुरुषोऽहम्।
पुष्करः - अये!  कलिपुरुषः! (इति भयं ना़टयति)
कलिपुरुषः - मा भीतो भव। न ममैतद्युतम्। अथाऽपि तव साहाय्यं कर्तुमहं आगतः। तव मनो जानामि। यदि त्वं मदुक्तमाचरिष्यसि, तदा नलस्य भोगभाग्यानि, राज्यं च तवाधीनं भविष्यति।
पुष्करः - किमहं कुर्यां वद।
कलिपुरुषः - अहं तव प्रतिनिधीभूय ब्राह्मणरूपेण नलसमीपं गत्वा त्वया सह द्यूतं कर्तुं तम् अभ्यर्थयिष्यामि। हे पुष्कर! मम सोदरः द्वापरः इतः पूर्वमेव नलस्य अक्षेषु निलीनः तिष्ठति। धर्मलोपेन अशुचिभूतं नलम् आविश्य यथोक्तं कर्तुं प्रेरयामि।
पुष्करः - अहमपि धर्मादनपेत एव । अधर्मं कर्तुं नोत्सहे।
कलिपुरुषः - मा कुरु त्वं किमपि। यथाऽहं वदामि तथा कुरु। तावता अलम्।
पुष्करः - तथा। 
                           (निष्क्रान्ताः सर्वे)
                           इति दशमं दृश्यम्
----------------------------------------------------------------------------------------------------------------

 

  
एकादशं दृश्यम्
(अन्तःपुरे नलः दमयन्ती च)
नलः - हे दमयन्ति! राजकार्यव्यग्रोऽहम् तव समीपे पर्याप्तं समयं यापयितुं न पारयामि। परिणीतयोरावयोः पञ्च वत्सरा व्यतीताः। अद्यापि मम त्वं नूतनवधूरिव भासि।
दमयन्ती - स्वामिन्! चिरञ्जीविनौ पार्श्वे स्तः। भवान् ताभ्यां सल्लापं करोतु। किञ्चिदिव मया सह सल्लापं परिहर। यथा चाहं सखीनां परिहासभाजनं न भवेयम्।
नलः - आम्! एतादृशो भीतभीतस्वभावो नववधूनां सहज एव। न मद्वचनं मृषा।
दमयन्ती - स्वामिन्! राजकार्यैः त्वमतीव श्रान्तः। विश्राम्यताम्। (स्मृतिमभिनीय) राजबन्धुः पुष्करः भवद्दर्शनार्थमागत इति श्रुतम्। को वा विशेषः।
नलः - आम्! पुष्करः ब्राह्मणसहितः मामुपेत्य, उपायनानि समर्प्य, द्यूताय मां आहूतवान्। पुष्करमनुगतः सः ब्राह्मणः को वा इति न जाने। न तस्य मुखे सात्त्विकं तेजः। तस्य मूर्तिः दुर्निरीक्ष्या अस्ति। ब्राह्मणेषु एतादृशं कदाप्यहं नोपालक्षयम्।
दमयन्ती - स्वामिन्, एतच्छ्रुत्वाऽहं भीतेवास्मि। किं द्यूतक्रीडा अपरिहार्या वा? द्यूतव्यसनिनः पार्श्वस्थानपि विस्मरन्तीति श्रूयते। 
नलः - हे प्रिये! राजधर्मविदुषी त्वम्। मया वचनं दत्तम्। अपरिहार्या क्रीडा।
दमयन्ती - हे स्वामिन्! सन्ध्यासमयः मुख्यः अतीतः। आकाशः अनुदिततारक इति मध्यमोऽयं समयः।
नलः - अयमहं अट्टालक एव सन्ध्योपासनां कुर्वे। (इति समयातिक्रमणभयेन कृतमूत्रोऽपि जलोपस्पर्शनपादशौचादि विस्मृत्य, सन्ध्योपासनं कर्तुमारभते) 
( तमेतमवकाशं लब्ध्वा कलिः नलमाविवेश। तेन नलमुखे वैवर्ण्यं जातम् )
मन्त्री - हे महाराज्ञि! महाराजः अट्टालक एव सन्ध्यामुपास्त इति तदेतदार्श्चम्।
दमयन्ती - एवं प्रायः प्रतिदिनं उद्यानवने नदीझर्यामेव करोति। समयातिक्रान्तो मा भूदिति अत्र कर्तुमवसरः आपतितः।
मन्त्री - हे महाराज्ञि! आगच्छति महाराजः। अये, किमेतत् अस्य वदने वैवर्ण्यम्। मम हृदयं चकितमिव तिष्ठति। 
दमयन्ती - एवं द्यूतक्रीडां कर्तुमाह्वानमङ्गीकृतवानिति श्रुत्वा ममापि हृदयं वेपते। हे महामन्त्रिन्! श्वः द्यूतक्रीडाविशेषान् मह्यम् अनुक्षणं विनिवेदयन्तु। जिज्ञासा मे भूयसी। पुरोहितान्, राजबन्धून्, सारथिं वार्ष्णेयं च उपस्थितान् कुर्वन्तु।
नलः - (उपसृत्य) हे दमयन्ति! न जाने, कुतो वा अद्य सन्ध्योपासनम् एकाग्रतया कर्तुं नापारयम्। मनो मे विकलमिव आचान्त एव विद्युदाहत इव चकितचकितो अभूवम्। सर्वं भगवदधीनं, यद्भावि तद्भवतु।
                             (इति सर्वे निष्क्रान्ताः)
                              इति एकादशं दृश्यम्
----------------------------------------------------------------------------------------------------------------

  

  
द्वादशं दृश्यम्‌
(तत्र प्रविशतः दमयन्ती, मन्त्री च)
दमयन्ती - (आत्मगतम्) मध्याह्ने वेदध्वनिपुरस्सरं द्यूतक्रीडा आरब्धा। सभायां करतलध्वनयश्च श्रूयते। किमेते महाराजस्य जयसूचका वा, अथवा पुष्करस्य विजयसूचका वा इति न ज्ञायते।
मन्त्री - हे महाराज्ञि! एतावत्पर्यन्तं द्यूतक्रीडा धर्मबद्धैव प्रचलति। जयापजयौ तयोः तुल्यावेव। किन्तु पुष्करसहायकब्राह्मणस्य मुखं, पुष्करहस्तच्युताक्षांश्च दृष्ट्वा, मे मनः आपदं आशङ्कत इव। 
दमयन्ती - महामन्त्रिन्! द्यूतक्रीडा कतिषु दिनेषु परिसमापिता स्यात्।
मन्त्री - महाराज्ञि! न तावत् दिनानीति। केचन मासा एव गताः स्युः। कुतः इति चेत्, महाराजस्य धनकनकवस्तुवाहनादि सम्पत्तिः अपरिमिता.... सर्वामपि तां पणीकृत्य, महाराजः क्रीडितुमभिलषति। जितस्य हि अक्षक्रीडा पुनरपि क्रीडितुं द्विगुणितमुत्साहं जनयति खलु।
                                  (पात्रनिष्क्रमः)
                                इति द्वादशं दृश्यम्
----------------------------------------------------------------------------------------------------------------

 

  
त्रयोदशं दृश्यम्
(ततः प्रविशतः दमयन्ती, मन्त्री च)
महामन्त्री - हे महाराज्ञि! सारथिः वार्ष्णेय आगतः। 
दमयन्ती - महामन्त्रिन्! को वा द्यूतक्रीडाविशेषः।
महामन्त्री - हे महाराज्ञि! अक्षाः पुनः पुष्करपक्षमेव समर्थयन्ति। तद्दृष्टवा, द्यूतक्रीडाविरमणाय महाराजः बहुवारं विज्ञापितोऽपि, न अनुमोदते। अपि च महाराजो मां प्रत्यभिज्ञातुमपि न पारयतीव। यदा यदा विजितो भवति, तदा तदा द्विगुणीकृतोन्मादस्सन् अवशिष्टं पणीकृत्य क्रीडति। पुरोहिताः राजबन्धवः अहं च एवं निश्चिनुमः।
दमयन्ती - किं तत्।
महामन्त्री - चिरञ्जीविनौ वार्ष्णेयसहायौ विदर्भान् प्रेषयामः। यतः राज्यस्योत्तराधिकारिणाम् साम्प्रतमत्र स्थितिः न साम्प्रतम्।
दमयन्ती - हे भगवन्! लोभद्वेषहेतून् एतान् राज्यभोगान् परित्यज्य अहं महाराजश्च यदि तपोवनं गच्छावः तर्हि प्रशान्तता भूयादिति भावये। 
महामन्त्री - (कर्णौ पिधाय) प्रतिहतममङ्गलम्। महाराज्ञि! मैवं वद। सर्वं शभान्तमेव भविष्यति।
                                        (पात्रनिष्क्रमः)
                                     इति त्रयोदशं दृश्यम्
----------------------------------------------------------------------------------------------------------------

  

  
चतर्दशं दृश्यम्
दमयन्ती - (उच्छ्वस्य) द्यूतक्रीडया यातेषु बहुषु मासेषु, एतावत्पर्यन्तं महाराजस्य दर्शनमपि न लब्धम्। अहं हि स्त्री। तत्रापि  महाराज्ञी। कथं वा द्यूतगृहं गच्छेयम्। का गतिः।
महामन्त्री - (सोच्छ्वासं) हे महाराज्ञि! वृध्दोऽहं दीर्घायुरिति विधिरेव वाच्यः। परम्परया प्राप्ता एषा मन्त्रिपदवी न मेऽभिलषिता। निर्बन्धत एव अङ्गीकृता। यद्यहं एतां इतःपूर्वमेव अत्यजिष्यं तदा दुर्वार्तामेतां कथयितुं मम एषोऽवसरः नापतिष्यत्।
दमयन्ती - हे महामन्त्रिन्! अहं सर्वं सोढुं सन्नद्धैवास्मि। किमाज्ञापयति पुष्करः।
महामन्त्री - महाराज्ञि! पुष्कर आज्ञापयति। पत्नीसहितस्सन् महाराजः नगरं हित्वा गच्छेत्। अस्मिन् राज्ये न कोऽपि तस्मै अन्नपानादिकं दद्यात्। तन्नामोच्चारणमपि न कोऽपि कुर्यात्। महाराजः महाराज्ञीद्वितीयः केवलं स्वशरीरधृतवासोभिरेव नगरात् सद्यो गच्छेत्।
दमयन्ती - एतदैश्वर्यस्य पश्चार्धम्। हे महामन्त्रिन्! किन्नु खलु स भगवान् अस्मदर्थमेव एतान्यरण्यानि सृष्टवान्? सर्वोऽपि दैवनियोगः। किंस्वित् एष तात्कालिको वा शाश्वतो वेति न जाने।
महामन्त्री - देवि! महाराजदानफलं, सत्यव्रतनिष्ठा च, एतां स्थितिमचिरमेव दूरीकुरुतः। तादृशामृतकालयोगार्थम्, एष वृद्धः जीवन्नेव स्यात्।
					(पात्रनिष्क्रमः)
					इति चतुर्दशं दृश्यम्
----------------------------------------------------------------------------------------------------------------

 

  
 पञ्चदशं दृश्यम्
( अरण्ये पक्षिणां कोलाहलः, नदीझरध्वनिश्च )
नलः - हे दमयन्ति! किं पश्यसि। दिनत्रयात् अरण्यशोभां वीक्षावहे। अथापि दिदृक्षा जायत एव। पर्वताध्वानः राजमार्गा इव सुन्दरदृश्यभाजनानि भवन्ति। 
दमयन्ती - स्वामिन्! अहमपि तथा विभावयामि। क्षुत्पिपासे अपि विस्मरामि। आवाम् अस्यां वटवृक्षच्छायायां विश्रमावः। अत्र मन्दमारुतसुखेन सर्वाऽपि बुभुक्षा अपनुन्नैव। नातः परम् आहारप्रयत्न आवश्यकः।
नलः - हे प्रिये! तमेतं सरोवरं पश्य। ललितपद्मपत्रैः शोभते। अहं तत्र गत्वा, पद्मपत्रेषु जलमाहरामि। विश्रान्तिमनुभव।
        ( जलमाहरति- उभे जलास्वादं कुरुतः ) 
नलः - राजान्तःपुरवासिनौ आवां न प्रकृतिमाधर्यं जानीवः। हे दमयन्ति! अहमधुना आवयोः प्रथमसमागममधुरक्षणान् स्मरामि। स्मरसि कच्चित्? विवाहप्रथमरात्रे..... बहुरुच्याः विदर्भदेशीयमधुरपदार्थविशेषाः मोदकसंज्ञिताः त्वन्निर्बन्धेन बहुलमास्वादिताः। तानद्यापि स्मरामि।
दमयन्ती - आम्! प्रभवः खलु पाकशास्त्रप्रवीणाः। अस्मद्देशीयं तं सूपाध्यक्षं विशेषेण सम्मान्य मां चरितार्थाम् अकुर्वन्। (दीर्घं निश्वस्य) महाराज....(इति अर्धोक्तौ गद्गदिकया स्वरस्थगनं नाटयित्वा)
नलः - हे दमयन्ति...... किं वा सन्तप्य, दुःखगिरिरेव अग्रे तिष्ठति। अलं अत्यश्रुपातेन। कोमलाङ्गी त्वम् एतादृशदुःखानि सोढमशक्ता। अतः त्वं विदर्भान् गच्छ। यदा विधिरनुकूलः तदा आवयोः पुनस्समागमः भवेत्, मा विचारय।
दमयन्ती - हे प्रभो! किं मां त्यजसि। स्मर तावत्। विवाहे कृतं नातिचरामीति शपथम्। धर्मपत्न्या मया वियुज्य क्षणमेकमपि स्थातुं नोचितम्।
नलः - हे दमयन्ति! किं मामद्यापि महाराजमिव भावयसि। अहमपगतसर्वस्वः। तथापि प्राणसमां त्वां न कथमपि त्यजामि। समाश्वसिहि। (दीर्घं निश्वस्य) हे दमयन्ति! पश्य पश्य, तल्लतागृहोपरि हिरण्यपक्षाः पक्षिणः तिष्ठन्ति। त इमे अभ्यवहारयोग्या। अग्नौ प्रतप्ताः एव रुच्या भवन्ति। कथं वा आहरिष्ये! (इति विचिन्त्य) एवं करोमि। लतागृहान्तरितो भूत्वा एतेन मद्वस्त्रेण आच्छादयित्वा तान् आहरिष्ये। ततः वस्त्रं धृत्वा, त्वामाह्वये। 
दमयन्ती - हे प्रभो! तथैव भवतु।
   (नलः लतागृहान्तरितो भूत्वा आत्मधृतवस्त्रं शरीरादवसृज्य पक्षिषु प्रक्षिपति। ते पक्षिणः तं वस्त्रं धृत्वा आकाशे उड्डयन्ते।)
नलः - (साश्चर्यम्) अहो! निश्शब्दं पक्षिणः मदीयं वस्त्रं चञ्चुभिः धृत्वा आकाशे उड्डयन्ते।
पक्षिणः - (मनुष्यवाण्या) हे राजन्! तवापजयहेतवः अक्षाः वयमेव। तव वस्त्रशेषमपि नेतुम् अत्र आगताः। (पक्षिणाम् अट्टहासः)
दमयन्ती - (श्रुत्वा तमट्टहासं) हे प्रभो! कुत्र तिष्ठसि। 
नलः - धर्तुं वस्त्रमपि यत्र नैव भवेत् सैव दारिद्रस्य परा काष्ठा इति श्रुतिः। हे दमयन्ति! पश्यसि वा?  यथा तव भर्ता दारिद्रयदशाविषयेऽपि वेदप्रामाण्यमनुसरति।
दमयन्ती - हे स्वामिन्! मम उपरिवस्त्रं त्वत्समीपं विसृजामि। तं धृत्वा लतागृहात्  आगच्छ।
नलः - तथैव।
    (दमयन्तीवस्त्रखण्डं धृत्वा नलः लतागृहात् विनिर्गच्छति)
नलः - (सस्मितम्) अहमधुना अर्धनारीश्वर इव एुकवस्त्रो जातः। हे दमयन्ति!  त्वमर्धाङ्गीति नाम अधुना सार्थकयसि।
दमयन्ती - भवतु। हे प्रभो! त्वं परिश्रान्तोऽसि। किञ्चिद्विश्रम। सूर्योदये अस्मदावासयोग्यं प्रदेशम् अन्वेषयावः।
नलः - निद्रादेव्या उत्सङ्गे आवां सर्वं विस्मृत्य सुखं विश्रमावः। (तथा कुरुतः) दमयन्ती निद्रापारवश्यमनुभवति।
  (तां तथाविधां दृष्ट्वा)
नलः - (आत्मगतं) सेयं कोमलाङ्गी सखीशतेन सेव्यमाना इष्टसखीभिः निद्रासुखमनुभवितुं प्रार्थिता सती हंसतूलिकातल्पे शयितुमुचिता। सेयं कठिनशिलासु निद्राति। अहो! देवविलसितम्। कथमपि विदर्भान् गन्तुं नाङ्गीकरोति इति महत्कष्टम्। किम् एतां परित्यजामि। तथा चेत् विदर्भान् गच्छति वा। अथापि कथमहं तद्धृतवस्त्रोपेतत्वात् अन्यत्र गन्तुं शक्नुयात्। अर्धं छित्वा तेन शरीरं आच्छाद्य गच्छामि। सैषा पतिव्रता अतीव महनीया। यद् अस्या वस्त्रमपि मम मानसङ्गोपनार्थम् उपयुक्तं भवति। (वस्त्रं छिनत्ति धरति च। दीर्घं निश्वस्य) सेयं पतिप्राणा निद्रया उत्सङ्गे सुखं स्वपिति। (दमयन्तीमनुचिन्त्य पुनरात्मगतं)
हे दमयन्ति! नलोऽयं सत्यनिष्ठ एव। तथापि, देवतानामननुकल्येन त्वयि विषये सत्यनिष्ठां त्यजति। तव पातिव्रत्यमेव मां दैवप्रकोपात् निस्सन्देहं रक्षति। यदि जीवन्नस्मि पुनरावयोः समागमः भवति। 
 (ततः तं वस्त्रखण्डं धृत्वा अन्यतो गच्छति)
नलः - (पुरतो दृष्ट्वा) अहो! दूरे दावानलः वनमिदम् अग्निदेवस्य आहुतिर्भवति।
कर्कोटकः - (आर्तस्वरेण) हे महाराज! दावाग्निमध्ये पतितं मां रक्ष।
नलः - कस्त्वम्।
कर्कोटकः - अहं कर्कोटकः सर्पेषु मुख्यः। हे दैवस्वरूप! माम् अस्मादग्निगोलमध्यादुद्धृत्य, अग्निज्वालाभ्यः परिरक्ष। त्वां प्रत्युपकरोमि च। 
नलः - (उच्चास्स्वरेण) तथैव। (कतिचित्पदानि गत्वा) एषोऽहम्। अथ तव अग्निभयं नैव +। (इति कर्कोटकम् अग्निगोलात् उद्धृत्य आनीय च स्थण्डिलभूमौ निक्षिपति)
कर्कोटकः - (अग्नितापभयमुक्तः) हे महाराज! तव ऋणग्रस्तोऽस्मि।
नलः - आपन्नोद्धरणं महाराजधर्मः। 
कर्कोटकः - महाराज! भवन्तं किञ्चित्प्रार्थयामि। मा अन्यथा भावय।
नलः - प्रार्थयतु भवान्।
कर्कोटकः - महाराज! पदानि गणयन् दशपदानि मत्पुरतः आगच्छ।
नलः - तथा! (एकं, द्वे, त्रीणि, चत्वारीति पदानि गणयन् कर्कोटकस्य पुरतः आगच्छति यावत् दशेति संख्यां वदन् कर्कोटकस्य पुरतः पदं निक्षिपति तावत् कर्कोटकः शीघ्रमागत्य नलस्य पदं दशति। तेन नलः विषाभिभूतः कृष्णवर्णः, हस्वश्च सञ्जातः)
कर्कोटकः - हे महाराज! क्षमस्व मां, क्षमस्व मां, त्वाम् उपकर्तुमेव मया तव पदं दष्टम्। हे महाराज! भवतः देहः कलिना अभिभूतः तिष्ठति। मम विषेण तव देहे स्थातुं स कलिः न प्रभवति। स क्रमेण तव देहात् निर्गमिष्यत्येव। हे महाराज! मा अन्यथा भावय। अनेन विकृतरूपेण अज्ञातवासे न कोऽपि त्वां प्रत्यभिज्ञास्यति। किञ्च यदा भवान् आत्मरूपं वाञ्छसि मां स्मर। तदा किमपि वासः त्वाम् उपगच्छति। तद्धारय। तेन तव आत्मरूपप्राप्तिः भवति।
नलः - विकृतेनानेन रूपेण सर्वस्यापि भयम् उत्पादयामि। एतादृशस्य मम को वा आश्रयं ददाति।
कर्कोटकः - मा शुचः। अयोध्यायाः नृपः ऋतुपर्णः नृपः इक्ष्वाकुवंशीयः अस्ति। सः महामहिमान्वितः। स त्वां सूपाध्यक्षत्वेन नियोक्ष्यति। तत्र सुबाहुनाम्ना कालमतिवाहय। कालक्रमेण तव अश्वहृदयविद्यां तस्मै दत्वा, तस्मात् अक्षहृदयविद्यां स्वीकुरु। तया अक्षहृदयविद्यया त्वं द्यूतक्रीडायां पुनः विजयं प्राप्स्यसि। अथ च यावद्धि तव शरीरे मम विषाभिषङ्गः तावत् विषोरगपिशाचराक्षसाः किं बहुना, कलिपुरुषोऽपि त्वाम् अभिभवितुं न शक्ताः, तान् सर्वानपि मम विषाग्निः प्रतप्तुं समर्थः। गच्छाम्यहं पुनर्दर्शनाय।
नलः - देवताः खलु मम अपकारे व्यग्राः। विषसर्पोऽयम् उपकर्तुं समुत्सुकः अहो विधिविलसितम्। (इति उच्चैर्हसति)
                 इति पञ्चदशं दृश्यम्
---------------------------------------------------------------------------------------------------------------- 

  

  
षोडशं दृश्यम्
नलः - इक्ष्वाकुवंशरत्नदीप! भो ऋतुपर्णमहाराज! तव कीर्तिः देवताभिरपि जेगीयमाना वर्तते। त्वां सेवितुम् अहम् आगतः नाम्ना बाहुकः।
ऋतुपर्णः - त्वं वामनोऽसि। कां वा सेवां कर्तुं समर्थः।
नलः - हे प्रभो! पाकविद्यायामस्ति मम प्रावीण्यम्। जानन्त्येव खलु भवन्तः। यत् क्षत्रियाः अज्ञातवासे, कयाचन राजसेवया, कालं यापयन्ति। पुरुषाणां सूपाध्यक्षं स्त्रीणां तु सैरन्ध्रीत्वम् उचितम्। एवं राजसेवया वक्रग्रहदशाः यापयन्ति।
ऋतुपर्णः - (आत्मगतम्) कोऽप्ययं महानुभावः स्यात्। अज्ञातवासं वाञ्छमानः कोऽपि क्षत्रियः भवेत् इति मन्ये। अत एव गतजीविते जिज्ञासा न हि समुचिता। (प्रकाशम्) हे बाहुक! तव वाग्वैखर्या जानामि। कोऽपि त्वम् उन्नतवंशीय इति। क्षत्रियोऽहमिति च त्वयैव उक्तम्। अतः मम अश्वशालायां शिक्षकत्वेन नियोक्ष्यामि। अभिमतं वा वद।
नलः -  हे प्रभो! भवतः आदेशः मम शिरोधार्यः प्रीतिकरश्च। किञ्च, आश्रयदानेन अहं तव अधमर्णः अस्मि।
                        (पात्रनिष्क्रमः)
                      इति षोडशं दृश्यम्
----------------------------------------------------------------------------------------------------------------

  

  
सप्तदशं दृश्यम्
(ततः प्रविशति नलः)
नलः - (आत्मगतम्) मया त्यक्ता दमयन्ती कां दशामनुप्राप्तेति न जाने। अरण्ये भीतभीता ' हा नाथ' ' हा नाथ' इति रुदति।   (इति अर्थोक्तौ अश्रूणि मुञ्चति।)
दमयन्ती - हा नाथ! हा नाथ! कृतां प्रतिज्ञाम् अगणयित्वा मामुज्झित्वा गतोऽसि। प्राणसमानां त्वाम् अहं न कदापि त्यजेयमिति अभयं दत्तम्। क्व गता सा अभयमुद्रा। अस्मिन् घोरारण्ये विजये क्रूरमृगपन्नगराक्षसैः परिवृते न मां रक्षितुं कोऽप्यस्ति। अहं एकाकिनी सञ्जाता। कण्टकपरिवृते अस्मिन् वनमार्गे कथं सञ्चरेयम्। का गतिः? क्व गच्छामि? 
 (एतस्मिन्नन्तरे, सर्पोच्छ्वासध्वनिः, पुरतः सर्पं दृष्ट्वा)
हा नाथ! रक्ष रक्ष! कोऽपि अजगरः मां पादे गिलति। रक्ष रक्ष!
व्याधः - अये! मा भेतव्यम्। मा भेतव्यम्! भल्लेन तं हन्मि। तेन न किमपि ते भयम्। हे अजगर! हतोऽसि (इति भल्लं क्षिपति) सुन्दरि! दुःखमेघविनिर्मुक्तं तव मुखचन्द्रं दर्शय। उन्मील्य नेत्रे। पश्य माम्। पृच्छामि त्वं कुत्रत्याऽसि।
दमयन्ती - आर्य! अहं नलमहाराजस्य धर्मपत्नी। मम भर्तारमन्विष्यन्ती अत्रागता।
व्याधः - त्वामुज्झित्वा गतः सः राजा किं भर्तृत्वेन अभिमतः? कथं स भर्तृपदवाच्यः, अस्याम् अरण्यान्यां का वा तव गतिः, यद्यहं त्वां न रक्षेयम्। यो रक्षिता स एव पतिः। मम हस्तं गृहाण। गच्छावः अस्मद्गृहम्। त्वां राज्ञीं करोमि।
दमयन्ती - अरे कामान्ध! कथमीहसे परभार्यां माम्। दूरमपसर। न मां स्पृश। तव पापमेव तत्क्षणं त्वां धक्ष्यति। 
 (स व्याधः दमयन्तीं ग्रहीतुं यावत्पुरो गच्छति, तावत् दमयन्तीशापाग्निना हाहाकारं कुर्वाणः दग्धो भवति)
दमयन्ती - (आत्मगतम्) अहो! व्याधोऽयं मां सर्पाभिभवतः अरक्षत्। अथ स्वयंकृतापराधेन अग्निदग्धो?ऽभूत्। अहो! विधिवैपरीत्यम्। स भगवान् अनलः नलभार्यां मां सर्वदा रक्षन्नेव अस्ति। स खलु भगवान् शुचिः प्रत्यक्षीभूय मम साहाय्यं  करोतु। (आत्मगतं) दूरे पदध्वनिः। अहो! कोऽपि नरश्रेष्ठः परिपूरितदृग्विलसितवदनः इत एव दैवनियोगेन आगच्छति। गाढान्धकारे आशाज्योतिः! (उपस्थितं तं महानुभावं दृष्ट्वा) हे महानुभाव! को वा भवान्? अस्मिन् महारण्ये मां रक्षितुम् आगतः को वा तत्रभवान्। किं कैश्चित् भवान् प्रहितः अथवा, स्वत एव आगतः।
शुचिः - अम्ब! वयं चेदिदेशे सुबाहुपुरं गच्छन्तः सार्थवाहाः। अथ त्वां पृच्छामः किं त्वं वनदेवता वा उत देवकन्या वा? वद। मम नाम तु शुचिरिति। एतेषाम् अहम् अध्यक्षः। तव लोकोत्तरदिव्यशोभां दृष्टवा न तृप्येते मम अक्षिणी। मात्र दोषमुद्भावय।
दमयन्ती - हे सार्थवाह! दैवप्रातिकूल्येन अहं भर्त्रा वियुक्ता, तम् अन्विष्यन्ती एकाकिनी अस्मिन् वने विचरामि।
शुचिः - अम्ब! अरण्ये अस्मिन् एतावत्पर्यन्तं तव प्रतिकूलं किमपि नासीत् खलु। स भगवान् तव अनुकूलस्सन् शुभमाचरत्येवेति मन्ये। अस्माकं महाराजस्य चेदिराज वीरबाहोः माता दयार्द्रहृदया। अतः त्वां तत्समीपं नेष्यामः। सा खलु तव भर्तुरन्वेषणे साहाय्यमाचरिष्यति।
दमयन्ती - स खलु भगवान् अग्निरेव तव रूपेण आगतः। अत एव तव शुचिरिति नाम। त्वाम् अनुसरिष्यामि। मां राजमातृसमीपम् उपनय।
					(इति निष्क्रान्तौ)
					इति सप्तदशं दृश्यम्।
----------------------------------------------------------------------------------------------------------------

  

  
 अष्टादशं दृश्यम्
(दमयन्त्या सह शुचिः राजमातृसमीपं गच्छति)
शुचिः - राजमात्रे प्रणामाञ्जलिः।
राजमाता - अहो! न खलु सार्थवाहाध्यक्षः शुचिरयम्! केयं दिव्यस्त्री?
शुचिः - अम्ब! सूर्यमनुसरन्ती छायेव इयं पुण्यशीला भर्तारम् अन्विष्यन्ती वने चरति। अनाथा इयं भवत्समीपम् आनीता। अस्मद्राज्ये दीनानां राजमातृकृपाकटाक्षा एव ननु शरणम्। 
राजमाता - भवतु। तनये! अहो दैवविलसितं यत् भवादृशी तेजस्विन्यपि साहाय्यमपेक्षत इति। अथ त्वं केन रूपेण मत्साहाय्यमपेक्षसे? वद!
दमयन्ती - मातः! अहं हि भर्तृविरहिता। सैरन्ध्रीरूपेण भवत्सेवां करोमि। उच्छिष्टं नैव भुञ्जे। नाहं परपुरुषेण सम्भाषे। केवलं मद्भर्त्रन्वेषणे लग्नैः ब्राह्मणैरेव सम्भाषे। एतद्धि मम व्रतं सम्मतं चेत् भवतीं मातरं भावयित्वा भक्त्या सेवे।
राजमाता - एतदन्तःपुरं धर्माणां निलयः। त्वदागमनेन नितरां शोभते। यावदिच्छसि तावद्वस। न ते निर्बन्धः। हे शुचे! राजमातृसकाशात् आशास्यं किमप्यन्यत् तव वर्तते वा?
शुचिः - अम्ब! अनेन शरीरेण एतस्यै देवतायै उपकृतम्। किमन्यदाशास्यम्? गच्छामि पुनर्दर्शनाय।
						(पात्रनिष्क्रमः)
इति अष्टादशं दृश्यम्
----------------------------------------------------------------------------------------------------------------

  

  
 एकोनविंशं दृश्यम्
(अन्तःपुरे राजमाता सपरिवारा दमयन्तीसहिता प्रविशति)
राजमाता - हे दमयन्ति! अस्मिन् दिवसे पुण्याहवाचनसमये वेदवित्समाजे कोऽपि सुदेवो नाम ब्राह्मणः त्वां द्रष्टुमिच्छति ( दूरतो दृष्ट्वा ) स एष भूसुर इत एव आगच्छति। भक्त्या संसेव्य, आशीर्वादं प्राप्नुहि। हितं ते भविष्यति।
दमयन्ती - (आगच्छन्तं ब्राह्मणं भक्त्या उपसृत्य) हे तपोनिधे! प्रणामः। 
सुदेवः - सौभाग्यवती भव। ( किञ्चिदिव परीक्ष्य ) हे पुत्रि! दमयन्ति! न मां प्रत्यभिजानासि किम्? विदर्भदेशाधीशानाम् आज्ञया त्वाम् अन्विष्यन् तत्र तत्र परिभ्रमामि। एतावता मम प्रयत्नसाफल्यं जातम्। 
राजमाता - (साश्चर्यम्) किमेषा दमयन्ती! अस्माकं दमयन्ती!
सुदेवः - राजमातः! आम्। सेयं विदर्भदेशाधीशस्य भीमनृपतेः तनया दमयन्त्येव राजकुमारी भ्रूमध्यस्थितपद्मचिह्नेन, पांसुछन्नेन, कृच्छ्रेण प्रत्यभिज्ञेयाऽपि नीहाराच्छादिता पद्मिनी सुरभिगन्धेनेव लक्षणान्तरैः अभिज्ञायत एव।
राजमाता - (सानन्दम्) पुत्रि! दमयन्ति! अहं तव मातुः ज्येष्ठसोदरी। आवां दशार्णाधिपतेः पुत्रिके। भगवान् हि नितान्तं करुणामयः।
दमयन्ती - (सपरितोषम्) अम्ब! प्राप्तव्यमेव देशं प्राप्तास्मि। भवतीं त्यक्त्वा गन्तुं न मे आकांक्षा। तथापि जननीजनकौ मत्सन्ततिं च द्रष्टुं मे महत्युत्कण्ठा मां विदर्भान् गन्तुं प्रेरयति।
राजमाता - वत्से! तथैव भवतु। विदर्भान् गत्वा तावत् त्वामिमाम् एकवस्त्रदीक्षां विरम। महाराज्ञीसमुचितं वेषधारणं कुरु। इदमेव मम अभीष्टम्।
दमयन्ती - अम्ब! मत्पतिदेवः यावन्मां परिगृह्णाति, तावदहं सैरन्ध्रीरूपेण एव तिष्ठामि।
निष्कान्ताः सर्वे।
(इति एकोनविंशं दृश्यम्)
----------------------------------------------------------------------------------------------------------------

 

  
विंशं दृश्यम्
(विदर्भेषु भीमनृपतेः मन्दिरम्। ततः प्रविशति सुदेवः)
सुदेवः - हे महाराज! राजकुमारीं तव समीपम् उपनयामीति मम पुण्यफलम् अर्धमिव फलितम्। अवशिष्टार्धमपि शीघ्रमेव फलिष्यति इति मन्ये। अहमधुनैव नलचक्रवर्तिनम् अन्वेष्टुं शीघ्रमेव गमिष्यामि। होमवेदिकायां दर्भप्रस्तरमिव तमत्र उपनयामि। तेन महत् पुण्यफलं मे भविष्यति। हे महाराज! वेदितुमहमिच्छामि यत् जामातुः अन्वेषणे कीदृशा यत्नाः साफल्यं वा कियदिति विहिताः।
भीमनृपतिः - हे द्विजश्रेष्ठ! भवान् सङ्कल्पसिद्धः। भवदादेशानुसारेण, ब्राह्मणाः नलान्वेषणार्थं सर्वत्र प्रहिताः। दमयन्ती नलमात्रज्ञातव्यं सन्देशं तेभ्यो ब्राह्मणेभ्यो दत्तवती। तत्सन्देशानुगुणं समाधानं यो दद्यात् स एव नल इति ज्ञातुं शक्यते। अयोध्याधिपतेः ऋतुपर्णस्य सूपाध्यक्षत्वेन स्थितो बाहुकः तत्सन्देशानुगुणमुत्तरं दत्तवानिति तेषु सन्देशहरेषु पर्णादो नाम ब्राह्मणः उक्तवान्। 'किन्तु स बाहुकः विकृताकृतिः अस्ति इत्यतः नलत्वेन ज्ञातुमशक्यम्। तथापि कैश्चित् अन्यैर्लक्षणैः स नल एवेति निर्धारयितुं प्रयतितव्यम्' इति च उक्तवान्। उत्तरत्र अत्रभवन्त एव प्रमाणम्।
दमयन्ती - मम भर्ता अश्वहृदयविद्यां जानाति। स बाहुकोऽपि अश्वहृदयविद्यां जानाति वा नवेति ज्ञातव्यम्। तत्रैक उपायः। तदाश्रयदाता महाराजो ऋतुपर्णः अयोध्यातः अतीत्य एतत्कुण्डिननगरं शतयोजनपरिमितं बाहुकसारथिः सन्, दीर्घमध्वानम् अतीत्य यद्यागच्छति तदा स बाहुकः साक्षान्नल एवेति निश्चये न कोऽपि सन्देहः। तदर्थम् अस्ति कश्चन उपायः।
भीमनृपतिः - कस्सः?
दमयन्ती - दमयन्त्याः द्वितीयस्वयंवर इति तस्मै ऋतुपर्णमहाराजाय आह्वानपत्रं सम्प्रेष्यम्। यथा तदागमनसमयः एकदिनावधिकः स्यात् तथा स्वयंवरदिवसः निश्चेतव्यः।
भीमनृपतिः - किं तव द्वितीयो विवाहः? 
दमयन्ती - नहि! केवलम् अश्वहृदयविद्यापरीक्षार्थमेव एतदाह्वानपत्रम्।
भीमनृपतिः - हे सुदेव! किमत्र विधेयम्।
सुदेवः - हे महाराज! ऋषिप्रसादसञ्जातायाः दमयन्त्याः कल्पनेयम्। अवश्यम् अनुष्ठातुम् उचितैव। 
भीमनृपतिः - हे ब्राह्मणोत्तम! सज्जो भव कार्यसाधनाय।
सुदेवः - तथैव भवतु। साधयामः।
					(पात्रनिष्क्रमः)
		 			इति विंशं दृश्यम्
----------------------------------------------------------------------------------------------------------------

  
 एकविंशं दृश्यम्
(ऋतुपर्णस्य मन्दिरम्। ततः प्रविशतः ऋतुपर्णः बाहुकश्च)
ऋतुपर्णः - हे बाहुक! तव अश्वशिक्षणमनु, अश्वसम्पत् द्विगुणीभूतः। तेनास्मि प्रसन्नः। कमपि वरं दातुमिच्छामि। मनोभीष्टं वरय।
बाहुकः - हे महाराज! मम अज्ञातवासार्थम् आश्रयं दत्तवता भवता नितराम् अधमर्णीकृतः। तदृणस्य अपाकरणमेव मम अभीष्टम्। 
ऋतुपर्णः - हे बाहुक! साधु! क्षत्रियोचितमुत्तरम्। अद्य सम्प्राप्तः तव अश्व शिक्षा च परीक्षासमयः। 
(नलः)बाहुकः - किं? परीक्षा? 
ऋतुपर्णः - आम्! परीक्षैव। एकेन दिनेन शतयोजनपरिमितम् अध्वानं समुल्लंघ्य कुण्डिननगरं गन्तव्यम्।
नलः(बाहुकः) - किं! कुण्डिननगरम्? 
ऋतुपर्णः - आम्! कुण्डिननगरमेव। अस्ति खलु नलमहाराजस्य धर्मपत्न्याः दमयन्त्याः जनकः भीमनृपतिः। स तस्याः पुनः स्वयंवरमहोत्सवं प्रकटितवान्।
बाहुकः - (सान्तर्व्यथम् मनसि) हे भगवन्! सा खलु दीना दमयन्ती माम् अन्विष्य, नष्टप्रायं मत्वा एतत्स्वयंवरार्थं सम्मता स्यात्।
ऋतुपर्णः - हे बाहुक! एतत् श्रुत्वा कुतस्तव वदनं विवर्णमिव जातम्। भीमनृपतिः तव बन्धुर्वा?
बाहुकः - न केवलं भीमनृपतिबन्धुत्वेनैव। किन्तु तस्या महापतिव्रतायाः द्वितीयस्वयंवरार्थगमनभाग्यमपि मम सञ्जातमिति।
ऋतुपर्णः - भवतु। श्वः प्रत्यूषे रथारोहणं कुर्वः। अश्वान् सज्जीकुरु।
बाहुकः - हे महाराज! अस्मदश्वाः कुण्डिननगरं गन्तुं सर्वदा सज्जीकृताः तिष्ठन्ति।
					(पात्रनिष्क्रमः)
		 			इत्येकविंशं दृश्यम्
----------------------------------------------------------------------------------------------------------------

  

  
 द्वाविंशं दृश्यम्
(ऋतुपर्णबाहुकौ रथारूढौ प्रविशतः)
ऋतुपर्णः - हे बाहुक! तव रथचोदनवेगः अत्यद्भुतम्। ममोत्तरीयं स्रस्तं सत् तृटिकाल एव दशयोजनदूरे निपतितम्। (सस्मितम्) को वा भवानिति नैतावन्तं कालं न मया पृष्टम्। किन्तु....... अनुमिनोमि। न खलु भवान् स शालिहोत्रोऽथ वा मातलिः सूर्यसारथिरनूरुर्वा।
बाहुकः - ( किञ्चिद् हसित्वा ) हे महाराज! तेष्वपि मृग्यं लक्षणान्तरं मय्यधिकं वरीवर्ति। सा मम विकृताकृतिः।
ऋतुपर्णः - (रथवेगं निरूप्य) एतादृशो रथवेगः अश्वहृदयविद्यया केवलं सुसाध्या भवति।
बाहुकः - हे महाराज! मन्ये नेयमविदिता भवत।
ऋतुपर्णः - नैवं बाहुक! तव अतिलोकमहिमानं पश्यतः मे कोऽप्युत्साहः मनसि प्रादुर्भवति मदीयामपि विद्यां प्रदर्शयितुम्। पश्य। कुण्डिननगरपरिसरं समागतौ स्वः। रथं स्थापय।
बाहुकः - यथाज्ञापयति महाराजः। (इति रथं स्थापयति)
ऋतुपर्णः - बाहुक! पश्य मदीयां विद्याम्। परिदृश्यमाने अस्मिन् विभीतकवृक्षे कति फलानि, कति वा पत्राणि इति जानासि? अहं वदामि। अस्मिन् वृक्षे षण्णवत्युत्तरद्वादशसहस्राणि आहत्य फलपत्राणि सन्ति। गणयतु। नात्र सन्देहः।
बाहुकः - महाराज! तथैव गणयामि (इति गणयित्वा, साश्चर्यम्) हे महाराज! मम अश्वहृदयविद्यातः भवतो विद्यैव गरीयसी।
ऋतुपर्णः -  आम्! बाहुक! जानासि, किन्नाम्नीयं विद्येति। सैषा खलु अक्षहृदयविद्या। एतद्विद्याप्रभावेण अस्मदृष्टिगोचरस्य सर्वस्यापि वस्तुनः संख्या क्षणेनैव मनोगोचरी भवति। हे बाहुक! अथवा विद्यया विद्या इति न्यायात् मद्विद्यां ते प्रयच्छामि। विद्यां ते मह्यं प्रयच्छ।
नलः(बाहुकः) - हे महाराज! तदेतन्महाभाग्यं मन्ये। (इति परस्परं विद्याऽऽदानं प्रकुरुतः) 
ऋतुपर्णः - अहो! मम मानसम् अनिर्वचनीयानन्दडोलिकायां डोलायत इव। तदेतत्प्रपञ्चमपि जेतुं शक्तिः माम् आविशतीव।
कलिपुरुषः - (हाहाकारेण उच्चैराक्रोशन्) हे नलमहाराज! त्रायतां त्रायताम्।
बाहुकः - को भवान्।
कलिपुरुषः - हे नलमहाराज! कलिपुरुषोऽहम्। दमयन्ती देवानप्युपेक्ष्य त्वामेव वृतवतीत्याग्रहेण त्वामहम् आविशम्। तव द्यूतपराजयराज्यभ्रंशभार्यावियोगादिसकलदुःखानां कारणम् अहमेव । 
बाहुकः -  रे पाप! अकारणं मां बाधितवानिति तत्पापफलितम् (इत्यर्धोक्तौ)
कलिपुरुषः -मा शप! मा शप! एतावत्कालं त्वच्छरीरमाविश्य कर्कोटकविषाग्निदग्धोऽस्मि। अलं तच्छिक्षया। त्वमपि कुरूपाद्विना सकलबाधाभ्योऽपि विमुक्त एव। 
बाहुकः - हे कलिपुरुष! अचिरेण तव युगाधिपत्यं सम्प्राप्तं भवति। तावत्पर्यन्तं मा कमपि पीडय।
कलिपुरुषः - हे महाराज! तथैव। एतं विभीतकवृक्षमेव आश्रये। प्रतीक्षे च। अद्यप्रभृति सोऽयं वृक्षः अप्रशस्तो भूत्वा यज्ञोपयोगे अनर्हो भवति। 
     (कलिः वृक्षमाविश्य अदृश्यो भवति) 
बाहुकः - (ऋतुपर्णमुपसृत्य) हे महाराज! तवाहमधमर्णः। सर्वदा कृतज्ञोऽस्मि। अथ कुण्डिनगमनेन कार्यं साधयावः। 
ऋतुपर्णः - तथैव गच्छावः त्वरितम्।
					(इति पात्रनिष्क्रमः)
					इति द्वाविंशं दृश्यम्।
----------------------------------------------------------------------------------------------------------------

  

  
 त्रयोविंशं दृश्यम्
(राजमन्दिरं, ततः प्रविशतः दमयन्ती भीमनृपतिश्च)
दमयन्ती - पितः! ऋतुपर्णमहाराजो एकस्मिन्दिने एव शतयोजनायतमध्वानं समतिक्रम्य अस्मन्नगरम् आगत इति, यत् एतस्य कारणं तस्य सूपाध्यक्षः बाहुक एवेति अनुमतिः मामवोचत्। किञ्च अतिथिगृहे स बाहुकः पाकसंसिद्धौ अपेक्षितम् अनलं जलं च आत्मशक्त्या आविर्भाव्य सर्वं सम्पादितवानिति महदाश्चर्यम्। तत्संसिद्धं पाकमपि, अहमास्वाद्य प्रत्यभिजानामि। यत् तदद्भुतपाकं विना मम भर्तारं न कोऽपि कर्तुं प्रभवतीति। असंशयं स महाराजः नल एव । अतः वयं गत्वा तम् अभ्यर्थयामः। 
भीमनृपतिः - दमयन्ति! अज्ञातवासे गूढाकृतिं तं कथं तत्वेन निरूपयावः। पुत्रि! स्वस्वरूपम् अप्रकाशयतः तस्य अभिज्ञानं जनतायाः कथं कारयितुं शक्यम्? कथं वा जनाः कुरूपं नलं राजानमङ्गीकुर्युः?
दमयन्ती - हे पितः! चिरञ्जीविनौ तस्य सकाशं सम्प्रेष्य तस्य हृदयं जानीवः। तस्य प्रत्यभिज्ञाने नान्योऽस्त्युपायः।
भीमनृपतिः - तथैवास्तु। गच्छावः अतिथिगृहम्।
					(इति निष्क्रान्तास्सर्वे)
					इति त्रयोविंशं दृश्यम्।
----------------------------------------------------------------------------------------------------------------

  

  
 चतुर्विंशं दृश्यम्
(अतिथिगृहम्, ततः प्रविशति नलः)
नलः - (स्वगतम्) दमयन्त्याः स्वयंवर इति श्रुतम्। परं नास्त्यत्र कोऽपि संरम्भः। किमयं निगृढस्वयंवरो वा। योऽयं स्वयंवरः ऋतुपर्णं शतयोजनान्तरितायोध्यानगरीत एकस्मिन्नेव दिवसे कुण्डिननगरम् आनीतवान् स खलु स्वयंवरः कथं वा निगुढो भवितुमर्हति। शतयोजनाध्वतरणम् एकस्मिन् दिवसे कथं कृतमिति तस्य कारणं को वेति च जिज्ञासापि न वा मनसि जाता? भवतु, प्रतीक्षे।
             (दमयन्ती प्रविश्य)
दमयन्ती - हे नलमहाराज! (इत्याह्वयति)
नलः - का माम् आह्वयति। (आत्मगतम्) आः कथं दमयन्ती (प्रकाशम् उच्चैः स्वरेण) भोः न कोऽप्यत्र महाराजः यः स्वयंवरार्थम् आगतः। अहं तावत् बाहुकनामा पाचकः।
दमयन्ती - नाथ! भवान् मामरण्ये त्यक्त्वा गतवान्। तथापि न मम त्वय्याग्रहः। 
नलः - जानामि पुनः स्वयंवरशोभा तव वदने नृत्यतीति । अहं तावत् पाचकः। किं राजानं मत्वा मां वृणोषि।
दमयन्ती - हे महाराज! योऽयं द्वितीयस्वयंवर उद्धोषितः स केवलं तव अश्वहृदयविद्यां ज्ञातुम् उपाय एव। त्वं जानास्येव यदहं दिक्पालकानपि निराकृत्य त्वामेव केवलं वृतवतीति मम हृदये त्वां विना न कोऽप्यस्ति।
		        (नलः मौनमालम्बते)
दमयन्ती - हे प्रभो! चिरञ्जीविनौ इन्द्रसेनः, इन्द्रसेना च तव आश्लेषार्थं प्रतीक्षेते।
नलः - बाढम्! कुत्र वा चिरञ्जीविनौ (तावागतौ दृष्टवा) वत्सौ। पुनर्युवयोः आश्लेषसौभाग्यम् अनुभूतम्। (इति तावाश्लिष्यति) इतः परमहं आकृत्यन्तरेण स्थातुं न प्रभवामि। महात्मन्! कर्कोटक..... मदीयाम् आकृतिं मह्यम् अनुगृहाण। 
		(क्षणान्तरे नलः स्वीयं रूपं सम्प्राप्य)
हे दमयन्ति! अद्य तावत् अहम् अनृतदोषाद्विमुक्तः। निषधान् गत्वा अक्षहृदयविद्यया पुष्करं जित्वा पुनः अस्मद्राज्यं प्राप्नुमः। राज्यं सम्प्राप्य न पुनः अक्षान् स्पृशामि।
दमयन्ती - हे स्वामिन्! प्रतीक्षे भवतः प्रत्यगमनमचिरात्।
					(पात्रनिष्क्रमः)
					इति चतुर्विंशं दृश्यम्।
----------------------------------------------------------------------------------------------------------------

  

  
 पञ्चविंशं दृश्यम्
नलः - हे पुष्कर! किं मां प्रत्यभिजानासि। 
पुष्करः - हे नलमहाराज! त्वां प्रत्यभिजानाम्येव। किमिदं तव आचरणं यत्त्वं धर्मं परित्यज्य मे राज्यं प्रविशसि।
नलः - मैवं ब्रूयाः पुनः। स्वराज्यसम्पादनं नाम क्षत्रियस्य धर्मः। यदि त्वम् अभिलषसि पुनरपि त्वया अक्षैः क्रीडामि। तत्र मम भार्यां दमयन्तीमेव पणत्वेन करोमि। यदि जितो भवसि तर्हि राज्यमिदं मम भवति।
पुष्करः - हे नल! त्वादृशं द्यूतव्यसनिनं नाऽहमेतावत्पर्यन्तं दृष्टवान्। तत्र त्वां जित्वा प्रजावतीमात्मसात्करोमि इत्येव ते पुनर्दण्डः।
					(इति द्यूताय प्रस्थितौ)
					 (पात्रनिष्क्रमः)
					इति पञ्चविंशं दृश्यम्
----------------------------------------------------------------------------------------------------------------

  

  
 षड्विंशं दृश्यम्
नलः - हे पुष्कर! द्यूते जितोऽसि। पितृव्यपुत्र इति हेतोः त्वां नाऽहं दण्डयामि। केवलं राष्ट्रबहिष्करणं करोमि। देशमुज्झित्वा शीघ्रं गच्छ।
पुष्करः - हे नलमहाराज! राज्यमिदं तव केवलमलङ्कारप्रायः। प्रजावती दमयन्त्येव त्वां सदा गौरीव रक्षति। तस्याः देव्याः पुनर्दर्शनेनाहमद्य परिपूतोऽभवम्। अहं गच्छामि तवाज्ञया। 
महामन्त्री - हे प्रभो! भवन्तं पुनरपि राज्ये अभिषेक्तुं साक्षाद् बृहदश्वमहर्षी अत्रागतः।
				(ततः प्रविशति बृहदश्वमहर्षिः)
बृहदश्वः - हे नलमहाराज! भवतो विजयं युष्मद्दम्पत्योः पुनस्समागमं च दृष्ट्वा इन्द्रादयो देवाः महानन्दभरिताः समभवन्। रत्नकिरीटोऽयं तव शिरः समलङ्करोतु। ( इति रत्नकिरीटेन राजानमलङ्कृत्य ) युष्मद्दम्पत्योः कीर्तिः आकल्पान्तं स्थिरा भवतु। किञ्च, भवच्चरितं शृण्वतां न कदापि कलेर्भयं भूयात्।
			कर्कोटकस्य नागस्य दमयन्त्या नलस्य च।
        			ऋतुपर्णस्य राजर्षेः कीर्तनं कलिनाशनम्॥
				(इति षष्टविंशं दृश्यम्)
				     ॥ शुभम्॥
----------------------------------------------------------------------------------------------------------------

  
